---
uid: daniel.skarka
name: Daniel Škarka
category:
description:
profession:
heroImg: banner-default.jpg
img: people/daniel-skarka.jpg
mail:
  - dan.skarka@seznam.cz
partyUid: bezpp
---

Dan je vzděláním sociální antropolog. Pochází ze Žďáru nad Sázavou, ale dlouhodobě žije v Jihlavě. S nezávislým hnutím Fórum Jihlava uspěl v komunálních volbách v roce 2018 a stal se zastupitelem a uvolněným radním města Jihlavy. Jako uvolněný radní zastupuje statutární město Jihlava navenek v oblasti školství, kultury, a tělovýchovy a v oblasti sociálních věcí.

Před úspěchem v komunálních volbách pracoval na Úřadu vlády na pozici výzkumníka a evaluačního pracovníka. Kromě antropologie studoval také sociální práci, romistiku a management. Kvalifikaci získal i v oblasti facilitace.

Ještě za dob studií na Karlově univerzitě spoluzaložil neziskovou organizaci Tosara, kterou následně po několik let vedl. Dále pracoval pro organizace jako jsou Charita ČR a Člověk v tísni.

První pracovní zkušenosti získával pod Oblastní charitou Jihlava, kde působil postupně v různých pozicích při vznikajících a rozvíjejících se službách NZDM Vrakbar a Erko, K-centrum – Káčko. Pod organizací Člověk v tísni pracoval na východním Slovensku, kde mimo jiné měl za úkol transformovat nízkoprahový klub na komunitní centrum, které následně řídil. Po návratu do ČR začal opět pracovat pod Oblastní charitou Jihlava, pod níž v Jihlavě založil a rozvinul sociální službu Terénní programy SOVY.

Ve volném čase se věnuje kromě politiky také sportu, především triatlonu. Účastní se ale i samostatných běžeckých, cyklistických a jiných závodů podporujících sportovní všestrannost. K dalším koníčkům pak patří cestování, především běžecká a cyklistická turistika, deskové hry, knižní a filmový žánr fantasy a sci-fi.

Od roku 2014 působí v jihlavské Komisi pro neziskovou a sociální oblast a od roku 2018 ji vede. Dále od roku 2018 vede Komisi pro výchovu a vzdělávání a Komisi pro bezpečnost a prevenci kriminality.

Jeho politickými cíli jsou zjednodušení přístupu obyvatel ke službám úřadu, s čímž souvisí elektronizace a digitalizace procesů, zastřešení a kvalitativní rozvoj sociálních služeb, nové přístupy nejen ve vzdělávání, ale také v oblasti bezpečnosti a prevence kriminality a v neposlední řadě pozitivní komunitní rozvoj.
