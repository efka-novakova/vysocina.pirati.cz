---
uid: mario.pospisil
name: Mario Pospíšil
category:
  - clenove
  - mstelcsko
  - pmstelcsko
ordpmstelcsko: 1
description: předseda Místního sdružení Telčsko
profession:
heroImg: banner-default.jpg
img: people/mario-pospisil.jpg

---

nar. 18.09.1955 Ostrava

V mém životě jste na mne mohli narazit leckde, neb jsem bydlel v Českém Těšíně, na Domažlicku, Plzeňsku, Praze, Plzni, Českých Budějovicích – a teď v důchodu v Olší u Telče. Tady předpokládám setrvat (leč život je pestrý a bohatý, kdoví?).

No a jak ten život šel. Maturoval jsem na Gymnáziu ve Stříbře v roce 1974 s drobným škraloupem ilegálního vydávání tiskovin. Takže jsem od toho roku pracoval jako technik n.p. Geodézie Plzeň – středisko speciálních prací. Tam jsem měl vynikajícího šéfa, který mě hubil výrokem: „Neříkej mi že to nejde, řekni, že to neumíš!“ Tak jsem se snažil. Dálkově jsem maturoval na SPŠ Zeměměřické v Praze asi roku 1979 (ty časové údaje mi nepřipadají podstatné). Někdy v té době jsem se oženil a na přelomu 1979/1980 jsem z lásky k penězům (chtěl jsem uživit rodinu) nastoupil jako horník-dělník do n.p. Západočeské uhelné doly, Zbůch u Plzně. Po dvou letech si soudruzi přečetli mé profesní materiály a usoudili, že budu více platný v jiné roli, takže se ze mne stal technik-důlní měřič na podnikovém ředitelství a krátce poté jsem byl přeřazen jako vedoucí měřicko-geologické služby dolu Dobré štěstí u Dobřan. To pracovní zařazení bylo variabilní. Chvíli jsem byl vedoucí, po akci typu“ Soudruhu, tady to podepiš“ následované výrokem typu „Ani omylem“ a hodem přihláškou směr koš jsem se stával osobou pověřenou vedením….ale přidružené funkce Vedoucí likvidace havárie a Inspekční technik mi zůstávaly stále. Inu, zvláštní doba.

Mezitím se nám narodila dcera (1983) a asi roku 1984 jsem získal Absolutorium ostravské konzervatoře v oboru Tvůrčí fotografie – to jen tak, baví mě to.

Někdy v roce 1987 se se mnou rozvedla žena, pak se stalo důlní neštěstí, při kterém zahynul kamarád a nechal po sobě tři děti a soudruzi to chtěli hodit jako jeho zavinění, aby byly prémie a rodině nic no a já byl mezi těmi, kdo prosazovali verzi nešťastná náhoda (což opravdu byla), kdy sice by bylo vedení bez prémií, leč rodina odškodněná – vyšetřování se táhlo asi půl roku. Takže mě to znechutilo a odešel jsem do Českých Budějovic za přítelkyní. Vzali jsme se, já nastoupil jako hlavní (a jediný) geodet firmy Krajský zemědělský stavební podnik. Narodila se dcera, přišel podzim 1989 no a v roce 1990 jsem dostal výpověď pro nadbytečnost. Ty mé výroky po kraji, že je zvláštní udělat generální opravu bagru za 400 000,- a následně ho prodat vedoucímu dopravy za 80 000,- s tím prý neměly nic společného. A protože jsem byl zcela nadbytečný, všichni stavbyvedoucí dále využívali mých služeb – to už jako OSVČ – geodetické práce. A tím jsem se živil až do důchodu. Mezitím ovšem zemřela první žena, takže jsem měl dceru ve své péči. Pak zemřela druhá žena, měl jsem dvě dcery ve své péči. Neumím rodit děti a žehlit. Zbytek zvládám.

Můj vztah k návykovým látkám : pozitivní. Tedy pro upřesnění – jsem konzument kávy a tabáku. Zkušenosti mám i s alkoholem, marihuanou a hašišem. Jenže díky zdravotním indispozicím mi je tělo nezpracovává. Už asi čtvrt století. Takže nepožívám. Leč: jsem pro legalizaci marihuany, protože je to významný lék. A podle mých zkušeností je méně návyková než tabák a alkohol.

Zájmy a koníčky: hmmm, jsem takovej ten aktivní důchodce. Mám dva psy (a protože nejsem rasista, rasu neurčím – opsat by se dala jako King Charles von Bahnhof) střední velikosti (tedy 38 a 45 kg), kteří vyžadují aktivitu. Takže se couráme po okolí. Jo a fotím. Takže při tom courání a házení klacků a šišek fotím. Další zájem pro nás pacifisty typický je střelba z velkorážní pistole. Inu – co se v mládí naučíš, xtáru jako když najdeš, že? A pokud to stav rukou dovolí, týrám kytary. Taky hodně čtu. Televizi? Mám, samozřejmě. Jako velkoplošný monitor to docela ujde. Rádio – v autě tuším funguje. Ale nejsem si jistej. Rozhodně když jsem auto kupoval, fungovalo. Internet je naše moře. Snažím se v něm plout – a neutopit se.
