---
title: Životní prostředí
uid: zivotni-prostredi
campaignCategoryUid: telc2018
campaignGroupUid: telc-2018
perex: >
  
order: 5
---

## Příznivé klima ve městě

Chceme více vysazovat stromy, neničit zeleň, budovat vodní prvky a instalovat pítka, sázet trávu, keře, květiny, bránit se betonu, asfaltu a vypomoci si umělým stínem tam, kde příroda nepomůže.

## Péče o zeleň

Budeme pečovat o zeleň jako o klíčový prvek pro kvalitu života ve městě. Slouží jako ochrana proti hluku, prachu, významně snižuje teplotu v letních vedrech (zejména vzrostlé stromy), vytváří estetické prostředí a pohodu pro obyvatele i návštěvníky.

Vytvoříme smysluplnou koncepci městské zeleně. Je třeba dbát na včasnou výsadbu, preferovat druhy vhodné velikostí i požadavky do konkrétní lokality a zohledňovat moderní trendy v městské zeleni (kvetoucí plochy s nízkými náklady na údržbu), ale pamatovat i na to, která zeleň do města historicky patří. Rozkvetlá řada květin je mnohem vhodnější a hezčí, než nakrátko posekaný a sluncem vypálený trávník.

Při nutnosti kácení poskytneme možnost úhrady do ekofondu (určený výhradně na ozeleňování města) místo náhradní výsadby, která se může často z nouze realizovat i na nevhodných místech.

Budeme dbát o ochranu a pravidelnou údržbu zeleně a stromů. Preferujeme ozdravný řez místo kácení, přísné postihování vandalismu, zvláštní pozornost chceme věnovat alejím a lesoparkům v okolí Telče.

Pořídíme horkovodní plečku plevele, abychom na minimum omezili užívání potenciálně karcinogenního prostředku "Roundup" při údržbě veřejných ploch. Chceme vyloučit jeho používání na veřejných prostranstvích vyjma jasně odůvodněných případů (např. hubení invazivních druhů či nutnost zbavení vegetace při přeměně pozemku) včetně všech podobných přípravků na bázi glyfosátu.

## Péče o vodu a půdu

Při svých rozhodnutích vždy zohledníme co nejlepší nakládání s vodou a půdou. Průtoky vodních toků jsou kriticky nízké, zásoby podzemních vod se snižují, prší méně a o to intenzivněji. Krajina má výrazně sníženou schopnost zadržovat vodu, proto přívalové deště nedokáže vstřebat. Voda naprší a hned zase odteče, aniž by stačila půdu nasytit. Hospodaření s vodou se stává zásadním problémem. Musíme přemýšlet jak zadržet a využít srážkovou vodu. Vodu dobře zadrží půda v dobré kondici.

Mj. i proto dáváme přednost podnikatelské zástavbě na nevyužitých a utužených průmyslových plochách (brownfields) a nikoli ve volné krajině, či na úkor ploch městské zeleně, zahrad a cenné zemědělské půdy.

Budeme podporovat zachytávání srážkové vody na zahradách i na veřejných prostranstvích (nádrže na zalévání, přírodní jezírka zachycující srážkovou vodu apod.).

Chceme změnit stav rybníků ve městě, čistotu a kvalitu vody preferovat před intenzivním chovem ryb.

## Světelný smog

Chceme omezovat světelný smog u připravovaných nových projektů veřejného osvětlení, ale i při rekonstrukcích.
