---
title: Otevřená radnice
uid: otevrena-radnice
campaignCategoryUid: telc2018
campaignGroupUid: telc-2018
perex: >
  
order: 1
---

## Průhledné hospodaření s majetkem

Zabráníme nevýhodným prodejům městských nemovitostí a pozemků. Budeme vždy zvažovat, zda nebudou v budoucnu pro město přínosné a brát v potaz územní plánování, rozvoj obce a urbanistickou koncepci. Vždy bude nutné prodej podložit nezávislými znaleckými posudky.

Přehled majetku zveřejníme na stránkách obce včetně jeho popisu a využití.

O případném prodeji a způsobu prodeje majetku budeme informovat s předstihem.

Budeme preferovat způsoby prodeje, které umožní nabídky širokému spektru uchazečů.

## Kvalitní informace

Kvalitními informacemi umožníme obyvatelům zapojovat se do rozhodování a předcházet podezřením z nekalého jednání.

Zajistíme, aby každý jednoduše našel jak a kde se ptát, i na co se ptali občané před ním. Umožníme snadný přístup k archivům úředních desek.

Maximální množství informací zveřejníme ve formě otevřených dat, aby byly dále využitelné např. pro tvorbu užitečných aplikací, vědecké výzkumy, studentské práce atd.

##Transparentní rozhodování s účastí občanů

Podpoříme zapojení občanů do rozhodování a jejich sounáležitost s místem, kde žijí. Na zasedáních všech orgánů bereme občany jako partnery, ne pouhé přísedící. K tomu jim poskytneme potřebné podklady. Požadujeme jednání veřejných orgánů v příznivé časy pro veřejnost a na zastupitelstvu pevně zařazený bod pro připomínky občanů.

Chceme zveřejňovat audiovizuální záznamy i podrobnější zápisy včetně jmenovitých hlasování a účasti zastupitelů. (Při dodržení pravidel to není v rozporu s GDPR.) Připravíme participativní rozpočet, který poskytne občanům prostor pro nápady, jak oživit a vhodně dovybavit Telč. Návrhy budou sbírat podporu od veřejnosti, aby se probojovaly do závěrečného hlasování, kde občané rozhodnou, které z předložených projektů se budou realizovat.

Budeme iniciovat pravidelná formální i neformální setkávání s občany a zabývat se veškerými podněty, peticemi a návrhy. Nenecháme Vaše nápady a návrhy schované v šuplíku. Vaší práce a aktivity si vážíme a ze zaslaných návrhů utvoříme prezentaci, návrh, podobu lokality apod.

V Telčských listech, jako médiu veřejné služby, by měla zaznívat i názorová diskuse včetně opozičních názorů a případně polemik od občanů. Cílem je předkládat informace názorově pluralitní.

## Vyrovnaný rozpočet

Rozpočty prosazujeme hospodárné a informace o nich široce přístupné. Rozpočet vždy srozumitelně odůvodníme.

Zveřejníme závěrečné účty i zprávy o přezkoumání hospodaření. S předstihem budeme informovat o plánovaných větších investicích.

Vytvoříme rezervu pro nenadálé situace. Schodkové rozpočty budeme vytvářet jen v případě významných finančně náročných investic. Dlouhodobě musí být rozpočet vyrovnaný.

V rozpočtu chceme počítat s vyšší částkou na investice čistě z financí města. Umožní to snížení závislosti na vypisovaných dotačních titulech a možnost cílit přesněji na potřeby města.

## Veřejné zakázky

Budeme zveřejňovat již předběžná oznámení o všech zakázkách, včetně nadlimitních i podlimitních, zakázky od začátku až do konce na internetových stránkách města (včetně všech zadávacích kritérií).

Nebudeme soutěžit slepě pouze cenou, ale důsledně definovat i technické kvalifikační předpoklady, aby byla garantována co nejvyšší kvalita provedení.

Velké a zásadní projekty a rozvojové cíle města budeme zveřejňovat dostatečně předem. Pro jejich projednávání budeme organizovat veřejná setkání, ankety, příp. i místní referenda. Týká se to i menších investic, které mohou výrazně zasáhnout do kvality života v Telči (např. další supermarkety, developerské projekty apod.).

Upřednostníme projekty, které budou sloužit většině obyvatel a nebudeme se pouštět do projektů jen proto, že je zrovna vypsán dotační titul, neboť následná udržitelnost každého, byť investičně dotovaného projektu, je finančně náročná.

## Granty a dotace vypisované městem

Průhledným dotačním procesem pozitivně ovlivníme počet a kvalitu zájemců a zajistíme rovný přístup ke všem žadatelům.

Informace o dotacích budeme publikovat v uživatelsky dostupné formě. Zveřejníme údaje o úspěšných i neúspěšných žadatelích. Veškeré výsledky dotačních řízení jasně zdůvodníme.
