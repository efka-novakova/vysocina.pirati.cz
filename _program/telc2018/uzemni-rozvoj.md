---
title: Územní rozvoj, urbanismus a infrastruktura
uid: uzemni-rozvoj
campaignCategoryUid: telc2018
campaignGroupUid: telc-2018
perex: >
  
order: 9
---

Budeme pravidelně udržovat a opravovat městskou infrastrukturu (kanalizaci, vodovody, komunikace, chodníky, osvětlení ...).

Zejména osvětlení, chodníky a prostranství chceme sjednotit podle promyšleného konceptu - městu chybí urbanista.

Územní rozvoj budeme plánovat koncepčně na základě potřeb města a jeho občanů.

U každého projektu budeme řešit předem i náklady na jeho provoz! Aby nám nově budované investiční projekty dlouho sloužily, musíme se o ně v budoucnu dobře starat. A to stojí peníze, se kterými je třeba počítat, už když se takový projekt vymýšlí.

Chceme řešit budoucí využití nezastavěných ploch koncepčně a se zapojením občanů do diskuse - nenecháme vaše návrhy v šuplíku! (Např. lokalita bývalého zimního stadionu - původní aktivita, kdy občané podali návrhy a poté zpracovala svou studii univerzita v Kremsu, nebyla dosud završena architektonickou soutěží, která by měla rozhodnout o konečné podobě.)

U větších projektů z veřejných peněz budeme požadovat architektonické soutěže.

Podporujeme ochranu památek, kulturního dědictví a kvalitní architekturu. Nezkrášlovat jen náměstí, ale prostředky nasměrovat i k lidem, kteří je potřebují a využijí, např. do objektů na Starém Městě.

S developery budeme uzavírat právně závazné dohody o spoluúčasti při budování nové nebo úpravách staré veřejné infrastruktury (dopravní, technické apod.), v odpovídající kvalitě a termínu.

Zavedeme regulační plány v nových lokalitách - nová výstavba nemá vznikat živelně. Regulace umístění staveb, jejich výšky, typu střech a krytiny pozitivně ovlivňuje estetickou a pobytovou pohodu pro obyvatele nových lokalit. Tak jak to známe třeba z tradičních sídel, kde je každý dům osobitý, ale přesto má s ostatními něco společného, je v podobném měřítku, nezastíněný a funguje tam genius loci.

Budeme požadovat vyškrtnutí lokality Lipky II z územního plánu pro výstavbu. Další rozšiřování zástavby (stávající dnes logicky končí v úrovni oplocení hřbitova) dál směrem ke stojanu s vodou by poškodilo krajinný ráz barokní krajiny s památnou alejí i výhledy směrem ke kapli sv. Karla Boromejského.

Budeme transparentně informovat o využívání Panského dvora (který již není v majetku města) a postupných realizacích dalších etap prodeje dle dříve uzavřené smlouvy. Budeme pečlivě zvažovat přínosy pro město před uzavíráním příp. nových smluv.

Chceme iniciovat dialog se soukromými majiteli o možnosti spolupráce - např. o podobě a využití hradebního příkopu, bývalé synagogy, či jak zlepšit stav neudržovaných a oprýskaných domů. Osud zpustlého a dnes napůl(!) zdemolovaného Růžku, označeném v územním plánu jako hodnotná stavba, by se neměl opakovat.
