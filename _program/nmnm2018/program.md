---
title: Program
uid: program
campaignCategoryUid: nmnm2018
campaignGroupUid: nmnm-2018
perex: >
  
order: 1
---

Chceme být svěžím větrem do plachet novoměstské radnice. Je naším zájmem, aby bylo Nové Město přístavem plným pestrého a svobodného života, ale také klidnou a bezpečnou zátokou uprostřed bouřlivého moře, kde každý rád zakotví svou loď.
Piráti mají v Novém Městě na Moravě svoji premiéru. Nebudeme se tvářit, že máme zázračný recept na všechny problémy našeho města. Budeme rozvíjet to dobré, co se u nás podařilo a usilovat o zlepšení toho ostatního.
Inspirací nám je volební program Pirátské strany pro komunální volby 2018, ke kterému se i my hlásíme.
Myslíme si, že obec má být společenstvím občanů, které každému jednotlivci pomáhá prožít svůj život svobodně a naplno. Chceme, aby správu obce zajišťoval úřad otevřený, moderní, odpovědný a vstřícný, který oceňuje a podporuje aktivitu občanů. Úřad schopný zajistit občanům kvalitní služby, pomoc v těžkých situacích i příležitosti ke vzdělání, sportu a kulturním zážitkům.


## V Novém Městě se chceme zaměřit na:

* Rozvoj školství, zejména jeho alternativních forem.
* Komunitní rozvoj, chceme, aby Nové Město mělo svoji vizi, na jejíž tvorbě se mohou podílet všichni, kdo o to mají zájem.  
* Kulturu, kde chceme podporovat zejména aktivity vycházející z iniciativy obyvatel města a jeho místních částí.
* Ochranu přírody a životního prostředí, kde se chceme zaměřit na menší projekty, směřující k revitalizaci prostředí města jeho místních částí i okolní krajiny.
* Nechceme se negativně vymezovat, na rozvoji našeho města jsme připraveni spolupracovat s ostatními.

## Ze společného pirátského programu pro komunální volby 2018 přejímáme pro Nové Město na Moravě následující:

**OTEVŘENÁ A MODERNÍ RADNICE**
* Obec má být společenstvím občanů, které každému jednotlivci pomáhá prožít jeho život svobodně a naplno.

**VSTŘÍC AKTIVNÍM OBČANŮM**
* Chceme, aby správu obce zajišťoval úřad otevřený, moderní, odpovědný a vstřícný, který oceňuje a podporuje aktivitu občanů.

**VEŘEJNÉ SLUŽBY SLOUŽÍ OBČANŮM**
* Úřad schopný zajistit občanům kvalitní služby, pomoc v těžkých situacích i příležitosti ke vzdělání, sportu a kulturním zážitkům.

**OTEVŘENÁ A MODERNÍ RADNICE**

**KVALITNÍ INFORMACE**
* Kvalitními informacemi umožníme obyvatelům zapojovat se do rozhodování. Maximální množství informací (např. o dopravě, kriminalitě, životním prostředí) zveřejníme ve formě otevřených dat, aby byly dále využitelné

**TRANSPARENTNÍ ROZHODOVÁNÍ**
* Na zasedáních všech orgánů bereme občany jako partnery, ne jako pouhé přísedící. Budeme prosazovat zastoupení odborné veřejnosti i klíčových místních organizací a spolků v komisích, které pomáhají připravovat návrhy pro zastupitelstvo nebo kontrolují činnost zastupitelstva a rady.

**VYROVNANÝ ROZPOČET**
* Rozpočty v našem podání budou hospodárné, odůvodněné a informace o nich široce přístupné.
* Rozpočet vždy srozumitelně zdůvodníme.

**VEŘEJNÉ ZAKÁZKY**
* Budeme usilovat o transparentní zadávání veřejných zakázek s dostatečně dlouhou dobou zeveřejnění zadávací dokumentace. Požadavky na zakázku stanovíme přiměřeně její složitosti a velikosti. Budeme dbát na kvalitu projektové dokumentace.
  
**GRANTY A DOTACE**
* Budeme usilovat o přívětivý a pro žadatele srozumitelný grantový systém města, který bude podporovat aktivní zapojení žadatelů do života a rozvoje města. Budeme dbát na to, aby byly výsledky grantových řízení vždy jasně zdůvodněny.

**ÚZEMNÍ PLÁN**
* Umožníme občanům prosazovat právo na kvalitní životní prostředí i ovlivňovat podobu okolí svého domova. Návrhy rozvoje plánů, související dokumentaci i současný stav budeme zveřejňovat tak, aby byly přehledné, rychle dostupné a umožňovali participaci občanů.

**ÚČAST NA ROZHODOVÁNÍ**
* Chceme zvýšit sounáležitost obyvatel s místem, kde žijí, budeme se lidí ptát na názor, získávat zpětnou vazbu a hledat konsenzuální řešení. Chceme, aby občané reálně rozhodovali o podobě veřejného prostoru. Budeme iniciovat pravidelná formální i neformální setkání s občany a pečlivě se zabývat veškerými podněty, peticemi a návrhy. Podpoříme místní referenda u sporných otázek s výjimečnou důležitostí a dlouhodobými důsledky. Podpoříme skutečnou názorovou pluralitu a otevřenou diskuzi ve městě. Zasadíme se o zveřejňování alternativních názorů.

**SVOBODNÝ SOFTWARE A FORMÁTY**
* Budeme preferovat přechod úřadů na svobodný software kdekoliv je to možné. Svobodný software budeme podporovat i ve školách a dalších organizací zřizovaných městem.

**OHLEDY K ŽIVOTNÍMU PROSTŘEDÍ**
* Zaměříme se na úspory, obnovitelné zdroje a využití nových technologií.

**VSTŘÍC AKTIVNÍM OBČANŮM - MÍSTNÍ REFERENDUM, OBČANSKÁ INICIATIVA**
* Budeme se zabývat všemi peticemi a stížnostmi. Není pro nás podstatné, zda petice budou organizovány na papíře či elektronicky. Zastupitel by se jim měl věnovat a podporovat vyhlášení referenda, pokud jde o důležitou otázku a je to k vyřešení petice nebo iniciativy nezbytné.
 
**ELEKTRONICKÝ SYSTÉM PRO ZPĚTNOU VAZBU A VEŘEJNOU DISKUSI**
* Vedle běžného osobního setkání voliče se zastupitelem chceme využívat i další formy komunikace a předávání zpětné vazby. Podporovat budeme veřejnou neanonymní diskusi o návrzích, předkládaných obecním orgánům.

**PODPORA ČINNOSTI SPOLKŮ**
* Spolky a iniciativy vytvářejí hodnoty, které nejsou jednoduše ocenitelné penězi. Chceme, aby obecní budovy a zařízení byly co nejvíce k dispozici aktivním občanům a spolkům. Podporujeme představu „inkubátoru“ pro nové spolky a občanské iniciativy.

**PODPORA MÍSTNÍHO PODNIKÁNÍ**
* Budeme usilovat o kvalitní podnikatelské prostředí ve městě. Podporu místního podnikání, transparentnost a otevřenost ve vztazích města, občanů a podnikajících subjektů považujeme za základ ekonomického rozvoje města.

**VEŘEJNÉ SLUŽBY**
* Veřejné služby tu nejsou pro zisk, ale v zájmu občanů a měly by být poskytovány v té nejvyšší možné kvalitě.
* Stavíme se proti nadbytečnému sledování občanů v případech, kde to není opodstatněné.
* Nesouhlasíme s nadměrným použitím bezpečnostních kamer, čipových karet a podobných nástrojů, zneužitelných pro sledování.

**PŘÍVĚTIVÉ ZDRAVOTNÍ A SOCIÁLNÍ SLUŽBY**
* Při poskytování zdravotních a sociálních služeb podporujeme rozmanitost a osobní přístup. Jsme pro to, aby se při plánování zdravotní a sociální péče města braly v úvahu i alternativní na individuálním přístupu založené způsoby péče, kdykoliv mají lidé o takové služby zájem.

**DOPRAVNÍ OBSLUŽNOST**
* Podpora dopravní obslužnosti místních částí.

**KVALITNÍ ŠKOLY**
* Vzdělávání má podporovat a rozvíjet samostatné a svobodné myšlení. Škola je jedním z nejdůležitějších míst ve městě. Chceme posílit zapojení učitelů, rodičů a žáků do rozhodování a plánování škol a podpořit vzájemnou komunikaci. Budeme podporovat zavádění nových forem vzdělávání a systematickou obnovu a rozvoj novoměstského školství.

**KULTURA A SPORT**
* Budeme podporovat Novoměstská kulturní zařízení v jejich snaze rozhýbat kulturní dění ve městě.
* V oblasti kultury a sportu upřednostňujeme podporu amatérských organizací.
* Je třeba udržovat kulturní a přírodní památky, které jsou bohatstvím obce, zpřístupňovat je veřejnosti a informovat o nich. Chceme budovat naučné stezky a cyklostezky.
