---
date: 2021-01-28
category: blog
tags:
  - školství
layout: post
title: Spolupráce mezi středními školami a firmami je cestou k úspěchu
author: Jiří Svoboda
authorId: jiri.svoboda
image: posts/2021-01-28-spoluprace-mezi-strednimi-skolami-a-firmami.jpg
important: true
---

Havlíčkův Brod, 28. ledna 2021 - **Jak se dělají dny otevřených dveří v době covidové? Středeční cesta na havlíčkobrodské střední školy byla pro radního Kraje Vysočina pro oblast školství, mládeže a sportu, oblast informatiky a komunikačních technologií Jana Břížďalu (Piráti) inspirativní i poučná.**

Je středa 27. ledna, krátce před polednem a ve Střední průmyslové škole stavební akademika Stanislava Bechyně v Havlíčkově Brodě právě začíná tisková konference u příležitosti slavnostního podpisu memoranda o spolupráci mezi školou a odbornými firmami z oborů stavebnictví, izolační materiály nebo instalatérství a topenářství.

*„Já jako zástupce zřizovatele budu chtít maximálně podporovat spolupráci škol a dalších vnějších partnerů, ať už to jsou firmy, ať už to jsou výzkumné instituce, ať už to jsou vysoké školy. Jsem rád, že už nějaká spolupráce je z minulosti navázaná a jenom se bude dále prohlubovat,“* říká na úvod krajský radní Jan Břížďala.

To už jsou ale představováni i zástupci společností Goldbeck, IP Polná a TermGas, kteří se přítomným svěřují s tím, proč je jejich snahou rozvíjet vzájemnou spolupráci. *„Vedle mě pracují v Polné minimálně další dva bývalí žáci školy. To je také důvod, proč jsme se rozhodli smlouvu se školou uzavřít. Máme velký zájem o absolventy oboru montér suchých konstrukcí. Samozřejmě hledáme také projektanty, přípraváře a další stavební profese, proto podporujeme jak učební, tak studijní obory,“* říká Václav Vavřina ze společnosti IP Polná, mimo jiné další z absolventů havlíčkobrodské stavebky. Společnost IP Polná učňům vedle firemního stipendia nabídne i zaplacení řidičského průkazu.

Pět let spolupracuje se stavební školou v Brodě také havlíčkobrodská firma TermGas. *„Ze dvou ročníků učebních oborů, které zatím opustily školu, jsme zaměstnali čtyři absolventy a máme zájem o další. Na trhu práce dnes řemeslníci chybí. Jediná možnost, jak můžeme tuto situaci změnit, je zapojení do vzdělávacího procesu na školách a podpora odborného technického vzdělání,“* doplnil Pavel Hobza jednatel společnosti TermGas, která nabízí žákům oboru instalatér už od prvního ročníku možnost týdenních praxí a doplňuje je také o firemní stipendium.

Vydařená tisková konference však nebyla jediným cílem cesty nového radního Břížďaly. Ve středu se na škole konal on-line den otevřených dveří a individuální prohlídky školy. Díky spojení příjemného s užitečným si mohl Jan Břížďala poslechnout výklad pedagogů a mistrů, a to včetně ukázek učeben, přístrojového vybavení školy nebo půdních prostor určených pro nadstavbu.

Na radního pro školství, mládež a sport, oblast informatiky a komunikačních technologií ale čekala další zastávka. V rámci svých cest po krajských školách navštívil také Střední zdravotnickou školu a Vyšší odbornou školu zdravotnickou v Havlíčkově Brodě.

Za výkladu ředitelky školy Naděždy Vrbatové si prohlédl prostory školy, odborné učebny nebo tělocvičnu. Na střední zdravotnické škole, kde také probíhá den otevřených dveří s individuálními prohlídkami, měl možnost prodiskutovat i témata spojená s aktuální koronavirovou epidemií. *„Hlavním tématem rozhovoru na zdravotnické škole bylo především nasazení žáků v sociálních a zdravotnických zařízeních při zvládání pandemie,“* doplňuje Jan Břížďala.

---

***KONTAKT PRO NOVINÁŘE***

Jiří Svoboda, 724 235 840, <jiri.svoboda.hb@pirati.cz>
