---
date: 2020-12-14
category: blog
tags:
  - lidská práva
  - zahraniční
layout: post
title: Piráti a Pirátky na Vysočině podpořili politické vězně na celém světě
author: Eva Nováková
authorId:  eva.novakova
image: posts/2020-12-14-maraton-psani-dopisu-trebic.jpg
---

Třebíč, 12. listopadu 2020 - I letos se Piráti na Vysočině připojili k celorepublikové akci Amnesty International na podporu nespravedlivě vězněných a stíhaných. Dopisy psali z pohodlí domova i během společné akce, kterou uspořádali v sobotu v Třebíči.

*“Psaní dopisů se zařadilo mezi akce, ke kterým se rádi každoročně zapojujeme. Letos to sice bylo trochu komplikovanější, ale nakonec jsme si poradili. Účastníkům jsme dali možnost psát dopisy z domova a pak je buď odeslat samostatně, nebo nám je předat. Chtěli jsme se ale také sejít a podpořit při tom lokální podnik. Zvolili jsme proto i formu společného psaní, samozřejmě v souladu s opatřeními a nařízeními vlády,”* uvedla k akci jedna z organizátorek, Eva Nováková.

Z domova se zapojila například Veronika Nguyenová: *“Pozorně jsme si přečetli zveřejněné příběhy i vzory dopisů a společně s celou rodinou se rozhodli napsat všem. Důležitým momentem pro mě bylo zapojení mých synů i to, že jsme se o všeobecně známých tématech mohli dozvědět více prostřednictvím aktivit a osudů konkrétních lidí. Mé děti vědí, že lidská práva jsou důležitá a že jsou stále země, kde jsou porušována. Často komunikujeme o tom, že se toto téma může v budoucnu týkat jich samotných, i o způsobech, jakými každý z nás může pomoci. Sami tu potřebu jako děti prožívají. A toto je skvělá iniciativa, která nás dokáže spojit a říct: "Nejsme v tom sami." I taková maličkost jako je jeden dopis může mnohé změnit.”*

K veřejné akci v Třebíči se přidali i kandidáti na krajského lídra ve volbách do poslanecké sněmovny. Jedním z nich byl stávající poslanec za Vysočinu, Jan Pošvář. Ten se k akci tradičně zapojuje na půdě Poslanecké sněmovny, společně s dalšími pirátskými poslanci a poslankyněmi. *“Lidská práva jsou důležitým tématem, které zasahuje do mnoha oblastí, především mezinárodní politiky a obchodu. Je třeba mít vždy na paměti, že lidská práva nejsou samozřejmostí, a je nutné nepřehlížet útlak, stíhání a věznění lidí, kteří po celém světě brání svobodu,”* dodal. 

Barbora Pokorná, předsedkyně místního sdružení Třebíčsko je ráda, že se mohli po dlouhé době sejít a zorganizovat akci, která může pomoci. *“Jako pro Piráty na Třebíčsku je pro nás důležité, aby naše aktivity pomáhaly konkrétním lidem a aby spojovaly. Kromě Maratonu psaní dopisů chystáme ještě akci zaměřenou na rodiče samoživitele, seniory a další lidi, na které dolehla koronavirová krize. Je to sice malé gesto, ale chceme jim na Vánoce udělat radost.”*

---

***KONTAKT PRO NOVINÁŘE*** 

Hana Hajnová, 721 684 323, <hana.hajnova@pirati.cz>
