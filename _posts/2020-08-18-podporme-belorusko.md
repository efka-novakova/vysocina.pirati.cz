---
date: 2020-08-18
category: blog
tags: Jihlava zahraniční-politika 
layout: post
title: Podpořme Bělorusko v jeho touze po svobod
author: Hana Hajnová
authorId:  hana.hajnova
image: posts/2020-08-18-podporme-belorusko.jpg
important: true
---

Jihlava, 18. srpna 2020 - ***Letošní prezidentské volby v Bělorusku nenaplnily žádnou ze základních náležitostí demokratických voleb. Jejich oficiální výsledek také zdaleka neodpovídá reálnému rozložení volebních preferencí. Proto už více jak týden vyráží statisíce Bělorusů do ulic a volají po opakování voleb a ukončení policejního násilí. Jejich touhu po svobodě a demokracii ale diktátorský režim vytrvale pošlapává a trestá. Na celém světě i v mnoha městech ČR proto probíhají solidární akce na podporu svobodného Běloruska. Jednu z nich pořádá již tento čtvrtek 20. srpna od 16:00 v Jihlavě v parku Gustava Mahlera jihlavská Pirátka Eva Nováková.*** 

Pirátská strana odmítá užívání násilí proti pokojným demonstrantům v Bělorusku. Stejně tak otevřeně odsuzuje omezování svobody slova včetně masivního vypínání internetu. To potvrzuje i pirátský poslanec Jan Lipavský: *“Vše je o to hrozivější, že se tak děje na hranicích Evropské unie a jen pár set kilometrů od českých hranic. I tato evropská země si zaslouží, aby o jejím osudu rozhodovali občané ve svobodných volbách. Protože v Česku žije řada Bělorusů, kteří před současným režimem emigrovali, je i naší povinností zasadit se o to, aby v Bělorusku proběhly změny ve prospěch prosazení občanských a politických práv.”*

[Andrej Ramašeuski](https://www.facebook.com/1036986463173677/posts/1472927499579569/?d=n), člen Pirátů, který po emigraci z Běloruska obdržel v roce 1997 politický azyl v ČR, k situaci uvedl: *„Je naprosto nemožné označit tyto volby za svobodné a demokratické a to od samého začátku. Alternativní kandidáti se potýkali s obstrukcemi při registraci a sběru podpisů pod petice, někteří z nich byli dokonce zatýkáni. Do okrskových komisí se dostalo naprosté minimum zástupců opozice. Předvolební kampaň probíhala bez přístupu opozice k centrálním médiím. Poměrně velký počet hlasovacích lístků byl odevzdán v předčasných volbách, které trvaly několik dní před oficiálním termínem v jejichž průběhu chyběla jakákoliv kontrola hlasování ze strany veřejnosti. To otevíralo neomezený prostor k manipulaci s hlasy. K volbám nebyli připuštěni mezinárodní pozorovatelé, nebyly umožněny nezávislé exit polly. V mnoha okrscích, kde se očekávala nižší podpora Lukašenka, byl uměle zpomalen proces hlasování, vytvořily se několikahodinové fronty a velké množství voličů tak bylo omezeno na volebním právu.”*

Přijít vyjádřit podporu občanům Běloruska, kteří protestují proti výsledku prezidentských voleb, můžete **ve čtvrtek 20. srpna od 16 hodin v parku Gustava Mahlera v Jihlavě**. Kromě pirátského poslance Jana Pošváře a Hany Hajnové na akci vystoupí Eva Decroix a zástupci běloruské komunity, kteří se na organizaci akce podílejí. Běloruskou poezii bude recitovat Aleš Kauer a účast na akci přislíbili i umělci a umělkyně z Vysočiny, kteří se připojí k mezinárodní výzvě a přímo na místě vytvoří dílo reflektující současné události.

Další informace najdete ve facebookové události “[Svobodné Bělorusko 2020 - Jihlava](https://www.facebook.com/events/716618425567624)”. 

---

***Kontakt pro novináře***

Hana Hajnová, <hana.hajnova@pirati.cz>, 721 684 323

