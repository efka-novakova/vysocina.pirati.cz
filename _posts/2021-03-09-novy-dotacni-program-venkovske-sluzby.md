---
date: 2021-03-09
category: blog
tags:
  - Fond Vysočiny
  - venkov
layout: post
title: Nový dotační program Venkovské služby pomůže nejen s provozem prodejen
author: Jiří Svoboda
authorId: jiri.svoboda
image: posts/2021-03-09-novy-dotacni-program-venkovske-sluzby.jpg
important: true
---

Jihlava, 9. března 2021 - **Krajská rada dnes projednala nové zacílení dotační podpory, která je určena pro obce do 500 obyvatel a má pomoci zachovat dostupnost veřejných služeb na venkově. Nový dotační program s názvem Venkovské služby pomůže obcím nejenom se zajištěním provozu prodejen, ale také s podporou dalších služeb. Vznik dotačního programu musí ještě posvětit krajské zastupitelstvo, jehož jednání je naplánováno na 23. března.**

Vedení kraje přípravou programu splnilo svůj slib, který dalo starostům při schvalování krajského rozpočtu na konci loňského roku. Bylo deklarováno, že program na podporu služeb na venkově bude nabídnut v okamžiku dostatku volných prostředků. Sedm miliónů korun jsou nevyužité prostředky z programů Fondu Vysočiny převážně z loňského roku.

*„Na úvod bych chtěla poděkovat, jak svým kolegům z krajského úřadu, tak i všem starostům za jejich trpělivost a spolupráci při vytváření programu Venkovské služby. V letošním roce ve Fondu Vysočiny vypíšeme v celkové alokaci sedmimilionovou podporu pro obce do pětiset obyvatel, které v rámci toho programu budou nově moci podpořit nejenom kamenné prodejny na svém území, ale nově i pojízdné prodejny nebo pobočky České pošty, pobočky Partner, případně využití pro místní knihovny, čekárny, ordinace související s primární péčí nebo aktivity cestovního ruchu,“* řekla na dnešní tiskové konferenci po jednání krajské rady 1. náměstkyně hejtmana Hana Hajnová (Piráti).

Jedná se o nesoutěžní dotační program, kdy výběr projektů bude proveden na základě času podání. Příjem žádostí bude zahájen koncem dubna, příjemcem dotace může být pouze obec do 500 obyvatel. Žadatel může získat 20–50 tisíc korun na svůj projekt, kde může zkombinovat provozní náklady na podporované služby.

Na projednaném znění programu zásadním způsobem spolupracovali právě starostové a starostky menších obcí. *„V tomto směru byla velice aktivní pracovní skupina Venkov zřízená pod Regionální stálou konferencí Kraje Vysočina. Její členové na svém zasedání začátkem března diskutovali o tom, komu a v jakém rozsahu by měly krajské peníze pomoci, a prosazovali praktické věci, které nutně na malých obcích potřebují. Ocenili, že kraj netrvá na jediné podpořené službě a nechává na nich, co skutečně podpořit potřebují,“* doplnila Hana Hajnová.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
