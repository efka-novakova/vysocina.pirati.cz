---
date: 2021-01-13
category: blog
tags:
  - volby
  - sněmovna
layout: post
title: Piráti z Vysočiny zvolili Jana Pošváře na druhé místo kandidátky
author: Jiří Svoboda
authorId: jiri.svoboda
image: posts/2021-01-13-pirati-z-vysociny-zvolili.jpg
important: true
---

Jihlava, 13. ledna 2021 - **Piráti z Vysočiny zvolili v online hlasování na druhé místo kandidátní listiny pro volby do poslanecké sněmovny Jana Pošváře. Jan Pošvář je předsedou krajského sdružení Vysočina a poslancem Parlamentu ČR. Pošvář tak doplní lídra pirátské kandidátky Milana Daďourka, farmáře z Počítek u Žďáru nad Sázavou.**

Od pátku 8. ledna probíhá mezi Piráty v Kraji Vysočina volba čelních kandidátů do parlamentních voleb, které se uskuteční v pátek 8. října a sobotu 9. října 2021. Lídrovi Milanovi Daďourkovi bude z druhé pirátské pozice krýt záda současný poslanec Jan Pošvář. 

Pošvář, který je členem poslaneckého zemědělského a rozpočtového výboru, chce v příštím volebním období pokračovat v započaté práci v resortu zemědělství. *„Jedná se především o zlepšení podmínek hospodářských zvířat, které posouvá naše zemědělství do 21. století. Budu pokračovat ve zlepšování dostupnosti a kvality půdy. Ohrožuje nás nejen masivní eroze, ale také změna vlastnictví půdy od drobných vlastníků k investorům. Náš program má v prioritách i obnovu krajiny, ale to musí být týmová práce, a proto potřebujeme podporovat a motivovat lidi, kteří v krajině hospodaří. Když jsme společně s Radkem Holomčíkem, Danou Balcarovou a Františkem Elfmarkem představili plán "Vodu řešíme teď", zavázal jsem se, že budu tlačit vládu, aby skončila s praxí neustálé buzerace namísto toho, aby zemědělcům, lesníkům a dalším nabízela pomocnou ruku,“* říká Jan Pošvář.

A jak Jan Pošvář vnímá právě potvrzenou koalici se STAN? *„Spolupráci se STAN vnímám jako naději pro naši zemi, která se ocitla v krizi. Společně nabízíme férový, moderní a bezpečný stát 21. století stojící na ekonomice s přidanou hodnotou. Nechceme být nadále montovnou, chceme být mozkovnou. Je proto lepší táhnout společně za jeden provaz, než se navzájem oslabovat,“* doplňuje Pošvář.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
