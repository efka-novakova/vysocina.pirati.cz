---
date: 2020-07-28
category: blog
tags: cestovni-ruch koronavirus
layout: post
title:  |Slova motivují, příklady táhnou platí| i v případě podpory domácího cestovního ruchu
author: Hana Hajnová
authorId: hana.hajnova
image: posts/2020-07-28-podpora-cestovního-ruchu-prikladem.jpg
---

*Telč, 28. července 2020* - ***Koronavirová krize dopadla na cestovní ruch obzvláště těžce. Vláda celé čtyři měsíce od vypuknutí pandemie vypouštěla do médií plány a sliby o voucherech na dovolené v Česku, které měly situaci zlepšit. A že to byly jen sliby, o kterých si většina zařízení může nechat jen zdát, dokazuje skutečnost, že jediné vouchery byly totiž zatím schváleny pro lázně. A jak dopadly, jsem měla to “štěstí” zažít na vlastní kůži. Naposledy se objevily “plány” na kampaň za 2 mld korun na podporu domácího cestovního ruchu, které by vláda vyplatila nikoliv podnikatelům v cestovním ruchu, ale médiím za reklamu.*** 

Už staré latinské přísloví praví “verba movent, exempla trahunt”, tedy slova motivují, příklady táhnou. Kdyby naši čelní politici namísto létání na dovolenou na Krétu, utráceli peníze v Česku a podporovali domácí podnikatele, nemuseli by pak utrácet miliardy z kapes daňových poplatníků, aby je přesvědčovali o tom, že oni nikam létat nemají. Že v Česku si dovolenou užijí nejlíp. A že tím pomohou české ekonomice a podnikatelům nejvíce zasaženým koronakrizí.

Přitom se jasně ukazuje, že mnohem efektivnější je investovat veřejné prostředky do samotné podpory poptávky. Například již zmiňované lázeňské vouchery se podle slov ministryně pro místní rozvoj těší nečekanému zájmu i bez masivní podpory. Prostě jen stačilo říct, že za splnění nastavených podmínek můžete získat 4000 korun na lázeňský pobyt a během prvního týdne si jich zájemci vygenerovali 100 tisíc. Spíš by bylo ještě potřeba investovat více času na dotažení detailů fungování, aby například cestovní kanceláře věděly, zda a jak můžou vouchery získat jejich klienti a pracovníci lázní nečelili tisícům dotazů denně, na které nevěděli, jak odpovídat. Také kapacita některých lázní se naplnila rychleji, než na to dokázal registrační systém voucherů reagovat, takže poskytovatelé lázeňských služeb byli ještě vystaveni nepříjemnému tlaku klientů, kteří se dožadovali slevy, protože jim ji slíbila paní ministryně a o žádných kapacitních omezeních nebyli informováni. 

Vouchery na pobyt poskytuje aktuálně svým návštěvníkům i Kraj Vysočina a to ve výši 1.000 korun na osobu (starší 15 let) při pobytu alespoň na tři noci u registrovaných ubytovatelů. Na stránkách <https://slevy.vysocina.eu> je navíc možné sledovat, kolik z alokovaných 10 milionů korun ještě zbývá. Krajské vouchery využilo už skoro 1.500 zájemců.  

Další vládní program COVID - ubytování, vyhlášený minulé pondělí, pak budí opět spíše rozpaky, než nadšení. Místo komplexního řešení byly schváleny jen kompenzace pro ubytovací zařízení za 72 dní, kdy museli mít ubytovatelé zavřeno. Příspěvek bude podle kategorie a třídy ubytování činit 100 až 330 korun za pokoj a noc. To ovšem situaci cestovního ruchu neřeší, protože ubytovatelé tvoří jen 20% segmentu cestovního ruchu. Ostatní poskytovatelé služeb jsou opomenuti a na mnoha místech včetně Vysočiny opět vystaveni podnikání ve zpřísněných hygienických podmínkách. Systémová, dlouhodobá a dobře připravená podpora poptávky (aby více lidí trávilo dovolenou v Česku), může pomoci všem a navíc se vyplatí i státu, jak ukazuje [podrobný rozbor situace](https://www.pirati.cz/assets/pdf/Cestovn%C3%AD%20ruch%20Pir%C3%A1ti.pdf) připravený pirátským poslancem Martinem Jiránkem.

---

**Kontakt pro média**

Hana Hajnová, <hana.hajnova@pirati.cz>, 721 684 323
