---
date: 2020-01-06
category: blog
tags: SWAP Jihlava
layout: post
title: 2. jihlavský SWAP je tu – přijďte vyměnit nevhodné vánoční dárky za nové
author: Hana Hajnová
authorId:  hana.hajnova
image: posts/2020-01-06-trikralovy-swap.jpg
---

*6. ledna 2020, Jihlava* – ***Ve středu 8. ledna se od 14. do 18. hodin koná v prostorách Jihlavského pirátského centra (Matky Boží 9) druhý jihlavský SWAP. Navazuje na úspěšný prosincový, který byl pro Jihlavu premiérový a přilákal na dvě desítky účastníků. Na tento výměnný bazar s sebou nepotřebujete peníze – přinesete oblečení a další věci, které už nepotřebujete, a vyměníte je zde za jiné, které vám padnou do oka.*** 

SWAP neboli výměnný bazar je čím dál populárnější cesta, jak obměňovat šatník, hračky, knihy a další, a přitom šetřit zdroje – nejen ty vlastní (peníze), ale především ty primární, ze kterých jsou věci vyrobené. Zároveň to nefunguje jako „kus za kus“, ale je jen na vás, kolik věcí přinesete a kolik si jich odnesete. Přinést můžete oblečení (dětské i dospělácké), domácí potřeby, knihy, hračky, sportovní vybavení nebo věci na tvoření. Důležité je, aby **všechno bylo čisté, vyprané a nepoškozené** – dobrým pravidlem pro rozhodnutí, zda věc na swap patří, nebo ne, je otázka, zda byste danou věc darovali třeba kamarádce. Pokud ne, zvažte spíše její darování přímo charitě.  

Kromě dobrého pocitu, že lokální přímá výměna je nejšetrnější a nejúčinnější způsob ekologického získávání věcí, budete moci opět přispět na dobrou věc – vstup na swap je zdarma, ale budeme vděční za dobrovolný příspěvek na charitativní účely. Můžete také přinést teplé ponožky pro lidi bez domova v rámci Ponožkové výzvy a oblečení a další věci, které po akci zůstanou na místě, odvezeme do některého z jihlavských zařízení pro potřebné. 

Těšíme se na vás!
 

---

**Odkazy**

[Facebooková událost](https://www.facebook.com/events/776636109478887/)

---

**Kontakt pro média**

Hana Hajnová, 721 684 323, <hana.hajnova@pirati.cz>
