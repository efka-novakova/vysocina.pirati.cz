---
date: 2021-02-26
category: blog
tags:
  - sbírka
  - #ažnakrev
layout: post
title: Úspěšná sbírka ažnakrev poputuje k matkám samoživitelkám
author: Jiří Svoboda
authorId: jiri.svoboda
image: posts/2021-02-26-uspesna-sbirka-aznakrev.jpg
important: true
---

Jihlava, 26. února 2021 - **Mimořádný úspěch se povedl Pirátkám z Vysočiny. Za deset dní od vyhlášení charitativní sbírky a projektu #ažnakrev se na bankovním účtu sešlo 10 532 korun, které poputují na nákup menstruačních kalíšků pro matky samoživitelky.**

Slyšeli jste už o menstruační chudobě? Víte, že nedostatek hygienických pomůcek není problémem pouze rozvojových zemí, ale také Česka? Tušíte, jakou sazbu DPH mají vložky a tampony? Menstruační pomůcky by měly být nezbytnou součástí života. Bohužel leckdy tomu tak není. Vložky a tampony jsou zatíženy nejvyšší sazbou DPH (21 %) a v nízkopříjmových rodinách znamenají citelný zásah do rozpočtu. Menstruační chudoba tak negativně ovlivňuje sociální a pracovní život žen, ale i školní docházku dospívajících dívek.

Toto je jeden z důvodů, proč se Pirátky z Vysočiny rozhodly založit veřejnou sbírku #ažnakrev. *„Jejím základním pilířem je sbírka na pořízení menstruačních kalíšků pro matky samoživitelky a další skupiny ohrožených žen a dívek. Součástí projektu budou také besedy s odbornicí na menstruační hygienu a péči o zdraví. Na sbírku naváže informační kampaň zaměřená na prolamování menstruačního tabu,“* říká Pirátka a jedna z organizátorek kampaně #ažnakrev Eva Nováková.

Asi se ptáte, co to jsou menstruační kalíšky? Menstruační kalíšek je úžasnou, finančně nenáročnou a ekologickou alternativou běžných menstruačních pomůcek. Menstruační kalíšek nahradí až 1 200 jednorázových tamponů a vložek, vydrží pět i více let, je zdravotně nezávadný a šetrný k životnímu prostředí. *„Já sama používám kalíšek několik let a neměnila bych. Výhod má spoustu. Od ekologie, přes zdravotní benefity po naprostou svobodu a komfort. Zdá se mi skvělé, že s kalíškem často zapomenu, že menstruuji. Momentálně vidím díky své práci terénní zdravotní sestry jako největší benefit právě to pohodlí. Kalíšek mohu mít zaveden celé dopoledne a nemusím řešit výměnu vložky či tampónu kdesi v lese,“* doplňuje další z organizátorek Tereza Mašková.

Výtěžek sbírky poputuje na nákup menstruačních kalíšků pro matky samoživitelky. Nicméně tímto činem projekt nekončí. *„To ale není vše. V plánu je vzdělávání, debaty s odbornicemi, detabuizace menstruační chudoby, ale i menstruace samotné. V přípravné fázi je i podcast. Zkrátka je na co se těšit,“* dodává za organizátorky Viktorie Vidláková.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
