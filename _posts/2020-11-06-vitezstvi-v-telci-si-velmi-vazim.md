---
date: 2020-11-06
category: blog
tags:
  - volby
layout: post
title: Vítězství v Telči si velmi cením, říká Hana Hajnová
author: Marie Majdičová
authorId:  
image: posts/2020-11-06-vitezstvi-v-telci-si-velmi-vazim.jpg
---

21 056 hlasů, 13,20%, 7 mandátů, 2. místo. Takto shrnula 3.října na svém Twitteru výsledky voleb do krajského zastupitelstva lídryně kandidátky Pirátů Hana Hajnová. Překvapení a radost z výsledků letošních ne zcela tradičních voleb vystřídala nesnadná vyjednávání o budoucí koalici. *"Výsledkem byla podpora široké koalice, ve které sice neobsadíme post hejtmana, ale dostaneme prostor realizovat maximum z našeho programu,"* zhodnotila budoucí první náměstkyně hejtmana Hajnová, se kterou jsme si kromě politiky povídaly také o tom, zda se s novou funkcí změnil její osobní život či kde se vidí v budoucnu. 

**Očekávala jste, že by Česká pirátská strana mohla mít v Kraji Vysočina takový úspěch nebo to pro vás bylo překvapením?**

Upřímně to bylo překvapení, naše očekávání mířila někam ke dvoucifernému výsledku, ale celkové druhé místo a 13,20% jsme nečekali. Vnímám to především jako výsledek dobře odvedené práce, ať už na našem pirátském programu nebo v samotné kampani. 

**Co vás potěšilo nejvíce? Počet preferenčních hlasů či vítězství v Telči?** 

Popravdě preferenční hlasy jsem zase až tolik nesledovala, ale vítězství v Telči si velmi cením. 

**Piráti porazili všechny „tradiční“ politické strany, o čem to podle Vás svědčí? **

Asi bych úplně neřekla, že jsme porazili všechny tradiční strany, ale že voliči jasně vyjádřili většinovou podporu stranám nevládním. To vidím jako ten hlavní signál krajských voleb a tím směrem jsme se také rozhodli vést naše povolební vyjednávání. 

**Nemrzelo vás, že Piráti nakonec neobsadili hejtmanský post?**

Lhala bych, kdybych řekla, že nemrzelo, ale i o tom je politika. Povolební vyjednávání nebyla snadná a my v určitém okamžiku dospěli do bodu, kdy jsme se museli rozhodnout, zda nám jde více o posty, nebo i jiné věci a společně s mým skvělým pirátským týmem jsme přehodnotili naši strategii. Výsledkem byla podpora široké koalice, ve které sice neobsadíme post hejtmana, ale dostaneme prostor realizovat maximum z našeho programu. 

**Co bude vaším úkolem v roli první náměstkyně, kterým oblastem byste se chtěla věnovat?**

Z profesního hlediska mám nejblíže k oblasti regionálního rozvoje, kterému jsem se věnovala více než 11 let během svého působení v Jihomoravském inovačním centru a ráda bych tyto své zkušenosti nyní zúročila i z politické úrovně. K postu první náměstkyně se pak pojí některé zákonné záležitosti, jako je zastupování hejtmana např. v době jeho nepřítomnosti, apod. 

**Jak moc se váš život změnil od té doby, co jste se v sobotu 3. října dozvěděla výsledky voleb?**

Myslím, že můj život se příliš nezměnil, pokud neberu v potaz všechna ta jednání a vyjednávaní, která byla často velmi dlouhá a trvala třeba až do noci. Jinak funguji pořád stejně, věnuji se svojí rodině, práci, snad jen kroketu a telčskému kroketovému klubu jsem nemohla letos dát tolik času jako v minulých letech. 

**Nemáte obavy z toho, že v nové poměrně široké koalici se budou tříštit názory a bude obtížné se dohodnout? **

Při zevrubném pohledu na politické programy všech koaličních subjektů nemám. Můžou se objevit témata, u kterých nebude úplně snadné najít shodu, ale věřím, že takových oblastí bude minimum a domluvit se dokážeme. Stojí před námi velmi těžká a nepředvídatelná doba, kdy bude více než kdykoli jindy potřeba nehledět na malichernosti a zaměřit se na to opravdu důležité. 

**Čemu se Piráti na krajské úrovni hodlají věnovat v nejbližší době?** 

Už při sestavování našeho krajského programu a kandidátky se ukázalo, že mezi naše nejsilnější témata bude patřit jednak už zmíněný regionální rozvoj, dále pak životní prostředí s důrazem na otázky nakládání s vodou v krajině a dostupné a moderní školství (i s ohledem na aktuální nároky distanční výuky, apod.). Chceme přiložit ruku k dílu i v oblastech nejvíce zasažených koronavirovou epidemií, ať to jsou sociální služby, zdravotnictví nebo kultura a cestovní ruch. Jako jednotící linku pro všechny oblasti bychom rádi zapracovali na nastavení dobré a otevřené komunikace z krajské samosprávě směrem k obcím i občanům. 

**Z komunální do krajské politiky jste postoupila velmi rychle, plánujete další postup nebo byste ráda zakotvila právě v regionu?**

Deklarovala jsem to i dříve, že moje současná ambice je právě krajská politika, ke které mám už od svých studií nejblíže. I když v nějaké vzdálenější budoucnosti nemůžu zcela vyloučit možný zájem například o celostátní politiku, v následujících letech se tímto směrem nechystám. 

**Chtěla byste něco vzkázat čtenářům TL?**

Chtěla bych především poděkovat za tu projevenou důvěru a podporu ve volbách, které si velmi vážím a která pro mě bude doufám po celou dobu v krajském zastupitelstvu zrcadlem. I nadále se na mně můžete obracet se svými nápady i prosbami, až se usadí všechno povolební i koronavirové dění, ráda bych nastavila i nějaký formát pravidelného setkávání s občany, o který se s Vámi určitě podělím. 

***Marie Majdičová***

Vyšlo v listopadovém vydání Telčských listů. Archiv dostupný [zde](https://www.telc.eu/obcan/telcske_listy). 



