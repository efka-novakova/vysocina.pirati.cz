---
date: 2020-12-21
category: blog
tags:
  - Piráti
  - pomáhají
layout: post
title: Pirátské Vánoce na Vysočině
author: Eva Nováková
authorId:  eva.novakova
image: posts/2020-12-21-pirati-pomahaji-vysocina.jpg
---

*Třebíč, 21. prosince 2020* - ***“Piráti pomáhají” - pod hlavičkou tohoto projektu Piráti a Pirátky z Vysočiny v pondělí distribuovali vánočky, cukroví a drobné dárky rodinám v tíživé finanční situaci. Zaměřili se na obyvatele azylových domů a ubytoven v Třebíči, ale i na rodiče samoživitele. Těm předali třicet kusů vánoček a stejný počet dárkových tašek.***

*“Když jsme se dozvěděli, že nám dobrovolníci z řad Pirátů nabídli vánočky pro rodiny v nouzi, neváhali jsme ani minutu a do projektu se s nadšením zapojili. Spojili jsme jej s interní sbírkou drobných dárků. Naši členové, členky a příznivci do ní věnovali kosmetiku, šátky, svíčky, knihy, menstruační kalíšky či hrníčky s jednorožcem. Díky nim jsme mohli nachystat a předat na tři desítky dárkových tašek,”* popisuje Barbora Pokorná, předsedkyně třebíčského místního sdružení.

*“Chtěli jsme potěšit rodiče, převážně maminky samoživitelky, které to teď mají extrémně obtížné. Nejrůznější sbírky se často zaměřují spíše na děti, než samotné rodiče. Proto jsme mezi sebou vybrali sprchové gely, krémy, balzámy na rty nebo již zmíněné menstruační kalíšky. Jsou to věci, které si matky samoživitelky často odepřou, hlavně na Vánoce, kdy se snaží udělat radost svým dětem,”* dodala Viktorie Vidláková, další z iniciátorek sbírky.

Aktivita je součástí celorepublikové iniciativy Piráti pomáhají, jejíž hlavní myšlenkou je ulehčit životní situaci těm, kteří nemohou v současné ekonomické krizi ztížené plošnými opatřeními zažít běžné vánoční svátky. Dobrovolníci v celé ČR napekli přes 300 kusů vánoček a 20 kilogramů cukroví, které rozdělili mezi deset zapojených krajů. 

---

***KONTAKT PRO NOVINÁŘE*** 

Hana Hajnová, 721 684 323, <hana.hajnova@pirati.cz>
