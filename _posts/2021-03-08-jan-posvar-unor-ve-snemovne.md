---
date: 2021-03-08
category: blog
tags:
 - sněmovna
 - komentář
layout: post
title: Jan Pošvář – únor ve sněmovně
author: Jan Pošvář
authorId: jan.posvar
image: posts/2021-03-08-jan-posvar-unor-ve-snemovne.jpg
important: true
---

Jihlava, 8. března 2021 - **Ano, ani v únoru nebylo lépe. Řízení pandemie je v rukách jednoho nekompetentního člověka, a to nás prokazatelně dostalo na jedny z nejhorších čísel na světě. Občané, zdravotníci i krizové složky jsou vyčerpaní. Opatření se zavádějí tak nějak od boku, aby druhý den byla opravována nebo rušena.** 

Protože nám situace nikdy nebyla lhostejná, představili jsme plán [Za pět dvanáct](https://www.pirati.cz/assets/pdf/za-pet-dvanact.pdf), který obsahuje pětici konkrétních oblastí a návrhů pro zvládnutí pandemické krize v roce 2021. Mezi ně patří zajištění férových kompenzací pro zasažené občany i firmy, pozitivní motivace lidí s covidem k testování a karanténě či postupné otevírání škol s ohledem na vývoj epidemiologické situace. Důležitým krokem má být i náhrada nouzového stavu pandemickým zákonem, který by tolik neomezoval práva a svobody lidí. Klíčové je také zajištění funkčního projektu očkování spolu se změnou způsobu financování covidové krize. Nicméně se žádný zázrak nestal. Premiér jen zase sliboval věci, co pak nesplní, a tak Poslanecká sněmovna odmítla prodloužit nouzový stav. Neměla jinou možnost. 

V následujících dnech premiér ignoroval žádosti o jednání s opozicí a rozhodl se, že bude jednat pouze s hejtmany. Došlo nakonec k bolestivé dohodě, ale netrvalo to ani den a vláda porušila slib, který dala ohledně pandemického zákona občanům, hejtmanům i opozici. Místo projednání pandemického zákona z dílny Pirátů a Starostů, který by zbytečně neomezoval práva či svobodu lidí, kontroloval smysluplnost opatření a řešil kompenzace, se kabinet rozhodl předložit svou vlastní verzi, která byla téměř totožná s návrhem, který poslanci odmítli již na jaře. Naštěstí díky našemu tlaku se nám nakonec podařilo návrh přepracovat. A jaký je rozdíl od nouzového stavu? To ukazuje následující grafika:

![Protiepidemická opatření](https://a.pirati.cz/vysocina/img/posts/2021-03-08infografika únor ve sněmovně.png)

Naneštěstí se situace velmi zhoršila, velmi rychle se u nás šíří nové mutace, a tak vláda zavedla povinné nošení respirátorů v obchodech, MHD nebo v místech s vyšší koncentrací osob. Nakonec došlo i k dalšímu omezení pohybu. Opatření mají smysl, pokud je budou lidé dodržovat. Nesmíme zapomínat, že to neděláme kvůli vládě, ale kvůli nám samotným. Přetížené nemocnice jsou obrovský problém, protože nejenom že nestíháme se starat o pacienty s těžkým průběhem onemocnění Covid-19, ale nemůžeme se plně postarat o pacienty trpící jinými chorobami.

Vláda sice ráda nakupuje v Číně diskutabilní ochranné pomůcky, ale aspoň my občané bychom měli podporovat české firmy nákupem roušek a respirátorů od tuzemských výrobců. Kolega Pirát Tomáš Martínek připravil [seznam českých výrobců roušek a jiných ochranných pomůcek dle lokalit](https://docs.google.com/spreadsheets/d/1DEwsPIVBH-UbSSYEs1ZhYxBF6q8J4chqIU4fqF9D7UU/edit#gid=0), tak pokud hledáte výrobce z okolí, koukněte tam. 

---

***KONTAKT PRO NOVINÁŘE***

Jiří Svoboda, 724 235 840, <jiri.svoboda.hb@pirati.cz>
