---
date: 2021-03-03
category: blog
tags:
 - životní prostředí
 - ochrana přírody
layout: post
title: Světový den divoké přírody aneb o návratu divočiny na Vysočinu
author: Jiří Svoboda
authorId: jiri.svoboda
image: posts/2021-03-03-svetovy-den-divoke-prirody.png
---

Havlíčkův Brod, 3. března 2021 - **Třetí březnový den si připomínáme Světový den divoké přírody. Právě toto datum může být nejenom příležitostí k oslavě divoké přírody, ale také prostorem k diskuzi o důležitosti ochrany přírody. O tom, zda také u nás v Kraji Vysočina máme divočinu či původní přírodu jsme si povídali s krajskou zastupitelkou a předsedkyní Komise pro životní prostředí Rady Kraje Vysočina Blankou Lednickou (Piráti).**

Od roku 2013 je 3. březen Světovým dnem divoké přírody. Toto datum nebylo zvoleno náhodně, neboť právě v tento den roku 1973 vstoupila v platnost Úmluva o mezinárodním obchodu s ohroženými druhy volně žijících živočichů a planě rostoucích rostlin (CITES). Dnes je díky této úmluvě hájeno před vyhynutím na 5 000 druhů zvířat a přibližně 29 000 druhů rostlin. Česká republika se stala součástí společenství CITES roku 1992.

O divoké přírodě, její podobě v našem kraji a možnostech jejího návratu jsme se bavili s krajskou zastupitelkou a předsedkyní Komise pro životní prostředí Rady Kraje Vysočina Blankou Lednickou (Piráti).

**Blanko, můžeme také u nás na Vysočině najít divokou přírodu?**

*Opravdu divokou, člověkem nijak nezasaženou přírodu u nás nenajdeme. I když Vysočina patří mezi ty oblasti, které se svým přírodním bohatstvím pyšní, je celý zdejší prostor nějak zasažen člověkem. Ovšem nachází se zde také místa, kde jsou pozůstatky původní divočiny, nebo kam se divočina vrací.*

**Existují na Vysočině lokality, které díky stupňům ochrany přírody získávají svou původní podobu?**

*Jedná se např. o přírodní rezervaci Žákova hora, která je dlouhodobě bezzásahovým územím, o hluboká údolí některých našich potoků a řek (např. údolí Doubravy, Chvojnice nebo Oslavy) nebo o podmáčené oblasti (Radostínské rašeliniště nebo Ranská jezírka). Bohužel například lesních bezzásahových lokalit je na Vysočině jen velmi málo, ačkoli např. v CHKO Žďárské vrchy jsou pro takovou ochranu vhodné podmínky.*

**Jak lze přírodě případně pomoci, aby získala svůj původní charakter a divoký ráz?**

*Často se říká, že stačí dát přírodě prostor a nechat ji být. Neplatí to ale vždy a všude - například slunné stepní lokality by bez pravidelné pastvy nebo sečení zanikly a svůj charakter ztratily. V takových případech musí pomáhat člověk, například proto, že už v přírodě nenajdeme divoká zvířata, která by se zde pravidelně pásla.*

**Má nebo chystá Kraj Vysočina nějaký dotační titul či grant pro záchranu původních přírodních druhů a původních lokalit?**

*Kraj v tomto směru působí skrze vyhlašování nových přírodních památek a rezervací. Dotační titul jako takový neposkytuje. Mohl by se ale podílet na záchraně těchto lokalit skrze výkupy půdy, kde má stát (a tedy i kraj) u zvláště chráněných území předkupní právo.*


---

***KONTAKT PRO NOVINÁŘE***

Jiří Svoboda, 724 235 840, <jiri.svoboda.hb@pirati.cz>
