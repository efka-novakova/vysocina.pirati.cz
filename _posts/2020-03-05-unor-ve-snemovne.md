---
date: 2020-03-05
category: blog
tags: Poslanecká-sněmovna Jan-Pošvář celostátní
layout: post
title: Únor ve Sněmovně z pohledu Jana Pošváře
author: Jan Pošvář
authorId:  jan.posvar
image: posts/2020-03-05-unor-ve-snemovne.jpg
---

*5. března 2020, Jihlava* – V únoru jsme na Zemědělském výboru projednávali zákon na ochranu zvířat před týráním. Připravili jsme celý balíček pozměňovacích návrhů, které cílily na zlepšení podmínek hospodářských zvířat, zamezení jejich zbytečného mrzačení a řešili jsme i problémy chovatelů. 
 
Sám jsem si vzal na starost, jak se dalo čekat, zrušení klecových chovů slepic k roku 2027 a zrušení výjimky ze zákazu vazných ustájení k roku 2030. Klíčovou roli v hlasování na výboru sehráli poslanci hnutí ANO, kteří nakonec hlasovali proti našemu návrhu zrušení klecových chovů slepic, v druhém případě nastalo překvapení a zrušení výjimek prošlo. 

Jednalo se ale jenom o hlasování na výborech, rozhodující bude plénum a díky tlaku nás a našich spojenců ([Velké zprávy TV Prima](https://www.facebook.com/watch/?v=2612355402225190), [168 hodin](https://www.ceskatelevize.cz/ivysilani/10117034229-168-hodin/220452801100223/obsah/752557-z-klece-ven), [Zprávy TV Seznam](https://www.facebook.com/watch/?v=179031023311043)) zákaz klecového chovu slepic podporuje nakonec snad i premiér Andrej Babiš. Uvidíme, jestli skutečně přesvědčí své poslance nebo to jsou jen kecy v kleci.
 
Sněmovna pustila do druhého čtení náš návrh zahrádkářského zákona. Ten nově definuje činnost zahrádkářů a deklaruje, že zahrádkářství je prospěšná činnost, která se výrazně podílí na rozvíjení společensky významných hodnot v oblasti životního prostředí a krajinného rázu a zvyšuje zájem veřejnosti o ekologii. Také se v něm ošetřují základní problémy zahrádkářů jako je délka nájmů nebo zhodnocení pozemků. Výbor přerušil projednávání návrhu a stanovil lhůtu na podávání pozměňovacích návrhů do 23. března a my připravujeme další doplnění zákona. Zahrádky jsou klíčem ke spokojenosti, k soběstačnosti a k jistotě velké části naší společnosti.
 
[Společně s jihlavskou Pirátkou Evou Novákovou](https://vysocina.pirati.cz/aktuality/i-polivka-muze-pomoci.html) jsme vyslyšeli výzvu Oblastní charity Jihlava, která pro jejich potravinový sklad sháněla instantní polévky a jiné trvanlivé potraviny pro potřebné, které se pouze zalijí horkou vodou a nevaří se. Našli jsme lokálního producenta Natural Jihlava JK s.r.o. a oslovili jsme je. Dostalo se nám velmi milého přijetí a sám majitel této firmy nám nabídl prohlídku ve firmě a slevu na nákup polévek, když je to na charitativní účely. Nabídku jsme přijali a na závěr prohlídky koupili 480 kusů instantních polévek. Nakonec jsme vyrazili do Střediska křesťanské pomoci, kde jsme dar předali.
 
Přímo v místě mého nynějšího bydliště se ale odehrávalo jiné drama a úplně z jiného soudku. Ministerstvo zdravotnictví náhle odvolalo ředitele Psychiatrické nemocnice Havlíčkův Brod (PN HB) a to z důvodů, které byly z velké části absolutně nesmyslné a nepravdivé. Společně jsme se s havlíčkobrodskými Piráty Jiřím Svobodou a Janem Kerberem připojili k tichému protestu, když ministr Adam Vojtěch přijel celou věc vysvětlit přímo do Havlíčkova Brodu. Místní primáři PN HB to ale naopak vysvětlili panu ministrovi a ten nakonec vydal opravné prohlášení, kde uznal svoji chybu v argumentaci. Jméno bývalého ředitele tak bylo očištěno a teď nezbývá než doufat, že ve výběrovém řízení vyhraje schopný nástupce.

---

**Odkazy**

[Profil Jan Pošvář](https://www.pirati.cz/lide/jan-posvar)

[Pirati pracují](https://piratipracuji.cz)

---

**Kontakt pro média**

Hana Hajnová, 721 684 323, <hana.hajnova@pirati.cz>
