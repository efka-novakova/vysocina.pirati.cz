---
date: 2019-08-13
category: blog
tags: Jihlava komentář koalice
layout: post
title: Komentář pirátských zastupitelů k rozpadu koalice v Jihlavě
author: Hana Hajnová
authorId:  hana.hajnova
image: posts/2019-08-13-komentar-k-rozpadu-koalice.jpg
---

Jihlava, 13. srpna 2019 – Pondělní rozhodnutí výboru KDU-ČSL vystoupit z jihlavské koalice komplikuje její další fungování. Bez lidoveckých hlasů chybí vládnoucí koalici nadpoloviční většina v zastupitelstvu a bude proto muset řešit, co a jak dál. Za Piráty, kteří jsou součástí koaličního uskupení Žijeme Jihlavou, komentuje aktuální situaci Eva Nováková:

*„Jako pirátští zastupitelé jsme na radnici prvním volebním obdobím. Před volbami jsme za úspěch považovali, kdybychom měli možnost pracovat v konstruktivní opozici. Výsledek voleb ale ukázal, že je možné sestavit koalici progresivních stran, které chtějí Jihlavu změnit k lepšímu, nastartovat projekty, které uvázly na mrtvém bodě, přinést inovativní nápady a přerušit nejasné zákulisní vztahy. Neváhali jsme a koalici podpořili. Osobně jsem ráda, že se zejména kolegům v radě podařilo prosadit například projekt Housing First, zaměřený na koordinované řešení situace lidí v bytové nouzi, že dostaly šanci menší iniciativy typu zřízení dětského koutku v prostorách radnice a že se vedení města začalo systematicky zabývat řešením problémů souvisejících s Kronospanem. Posílily i snahy radnice zapojovat občany. Díky současné koalici se rovněž nemusíme bát zavádění neúčinných opatření, jako jsou například bezdoplatkové zóny*. 

*Na mnoha věcech se pracuje a byla by škoda, kdyby snaha a práce všech byla takto přerušena. Budeme proto nadále jednat, abychom našli to nejlepší řešení pro Jihlavu. Jako Piráti ctíme závazky, které vyplývají z koaliční smlouvy jak vůči našim partnerům, tak zejména občanům, a budeme se snažit aktivně přispět k vyřešení celé situace*.”

---

***Kontakt pro média***

Hana Hajnová, <hana.hajnova@pirati.cz>, 721 684 323

Eva Nováková, <eva.novakova@pirati.cz>, 775 666 988

---

