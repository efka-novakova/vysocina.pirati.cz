---
date: 2019-07-05
category: blog
tags: koalice Jihlava
layout: post
title: Rozpad koalice v Jihlavě nehrozí
author: Redakce
authorId:  
image: posts/2019-07-05-rozpad-koalice-v-jihlave-nehrozi.jpg
---

*Jihlava, 5. července 2019* - Během čtvrtečního odpoledne proběhlo další koaliční jednání stran zastoupených ve vedení jihlavské radnice. Jednání ohledně dalšího fungování vedení města Jihlavy se zúčastnili členové všech koaličních stran – Fórum Jihlava, ODS, Žijeme Jihlavou! a KDU-ČSL. Strany se shodly, že koaliční smlouva je nadále platná a rozpad koalice nehrozí. Další koaliční jednání proběhne v příštím týdnu.

*„Členové KDU-ČSL podali první návrhy ohledně dalšího fungování vedení města po rezignaci náměstka Jaromíra Kaliny. Již nyní všechny strany s částí návrhu souhlasí, další body se budou projednávat v průběhu července. Zároveň bylo jasně řečeno, že rozpad koalice nenastane a všechny strany budou nadále spolupracovat,“* uvedla primátorka Jihlavy Karolína Koubová.

Pochybnosti o další spolupráci koaličních stran vyvolala rezignace náměstka primátorky za KDU-ČSL Jaromíra Kaliny. Bývalý náměstek pro oblast informatiky a správy majetku města je koaliční smlouvou pověřen k vedení sporu o správu vodohospodářské infrastruktury se Svazem vodovodů a kanalizací Jihlavsko. Podání rezignace bylo reakcí na rozhodnutí Rady města Jihlavy o ukončení spolupráce s advokátní kanceláří Ondruš, která město ve sporu dlouhodobě zastupovala.

*"Je zřejmé, že se jako koalice budeme potýkat se složitými tématy, která nemají jednoznačná řešení a která jsou většinou dědictvím z minulých volebních období. Politika není jen o přinášení inovativních řešení a schvalování populárních opatření. V tomto smyslu jsme rádi, že se současné vedení nebojí nepokračovat ve způsobu vedení sporu, který sice vedl k řadě zásadních výher, nicméně s sebou nese neméně podstatná rizika. Věříme, že tento krok je ve prospěch města a jeho občanů, a že se s koaličními partnery zvládneme dohodnout na postupu, který bude přijatelný pro všechny strany."* doplnila pirátská zastupitelka Eva Nováková (Piráti jsou součástí koalice v rámci koaličního uskupení Žijeme Jihlavou!).


Dle [tiskové zprávy](https://www.jihlava.cz/rozpad-koalice-nehrozi/d-533737?fbclid=IwAR3GoKsh4pBgciJ0_ldYTWd3HzbuBXMrwCp_sOyxHuXKFL-4yfybdnN078g) města Jihlavy.

EDIT: **9.7. vyšlo [tiskové vyjádření města Jihlavy](https://jihlava.cz/tiskove-vyjadreni-vedeni-mesta-jihlavy/d-533758?fbclid=IwAR108Aa98LpQb8SNfvKJikLSptqgL0VnEEtFc6Pxbt-4N99ZWKTq2irLDoU), které objasňuje pozadí celého postupu.**

---

*Kontakt pro média*

Hana Hajnová, hana.hajnova@pirati.cz, 721 684 323

---
