---
date: 2021-03-29
category: blog
tags:
 - internet
 - obce
layout: post
title: Kraj je připraven se podílet na rozšíření vysokorychlostního internetu
author: Jiří Svoboda
authorId: jiri.svoboda
image: posts/2021-03-29-kraj-je-pripraven-se-podilet-na-rozsireni.jpg
important: true
---

Jihlava, 29. března 2021 - **Radní Kraje Vysočina pro oblast školství, mládeže a sportu, oblast informatiky a komunikačních technologií Jan Břížďala (Piráti) dnes odeslal dopis ministrovi průmyslu a obchodu Karlovi Havlíčkovi (za ANO) v němž ho informoval o připravenosti krajů, podílet se na modernizaci a rozšíření sítí včetně vysokorychlostního internetu. Podle předběžných informací však ministerstvo s krajskými a obecními samosprávami, jakožto žadateli v rámci výzev do Operačního programu Technologie a aplikace, nepočítá.**

Kvalitní a dostupné internetové připojení je v dnešní době nutností, a to nejenom v souvislosti s distanční výukou žáků a přechodem zaměstnanců na home office v době koronavirových opatření. Dostupnost internetového připojení také posiluje konkurenceschopnost. *„Česká republika má velký deficit z hlediska zavádění vysokorychlostního internetu do mnoha obcí a dalších územních a sídelních útvarů. Jednotlivé samosprávy na krajské i obecní úrovni přitom deklarují ochotu spolupracovat na budování těchto sítí, posilování jejich kapacit a zajištění kvalitního internetového připojení pro své občany. Podpora územních samospráv, krajů a obcí, při budování těchto sítí je klíčová. Právě obce a kraje jsou obvykle vlastníky liniových staveb, které lze snadno a efektivně využít pro pokládku síťových kabelů,“* říká radní pro oblast informatiky a komunikačních technologií Jan Břížďala.

Bohužel to ale zatím vypadá, že ministerstvo průmyslu a obchodu s místními a krajskými samosprávami vůbec nepočítá. Předběžné informace totiž hovoří o tom, že jednotlivé obce ani kraje nebudou oprávněnými žadateli v rámci Operačního programu Technologie a aplikace, tedy výzev zaměřených na podporu výstavby a modernizace sítí. *„Tento záměr bych rozhodně považoval za kontraproduktivní a v rozporu s praxí známou z mnoha dalších evropských zemí,“* doplňuje Břížďala.

V souvislosti s odmítavým postojem ministerstva průmyslu a obchodu k zapojení obcí a krajů do procesu modernizace sítí v rámci Operačního programu Technologie a aplikace je připraven vystoupit na půdě Poslanecké sněmovny pirátský poslanec Jan Pošvář, který bude na toto téma interpelovat ministra průmyslu a obchodu Karla Havlíčka.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
