---
date: 2021-02-22
category: blog
tags:
 - volby
 - Piráti a STAN
layout: post
title: Společná kandidátka Pirátů a STAN na Vysočině získává jasné obrysy
author: Jiří Svoboda
authorId: jiri.svoboda
image: posts/2021-02-22-spolecna-kandidatka-piratu-a-stan.jpg
important: true
---

Jihlava, 22. února 2021 - **Primární volby společné kandidátky Pirátů a STAN pro letošní volby do poslanecké sněmovny jsou v plném proudu. Piráti mají vybrané již čelo kandidátky, přičemž Starostové a nezávislí rozhodnou o obsazení kandidátky 26. února. Lídrem byl zvolen Milan Daďourek (Piráti). Nominaci na pozici dvojky získal od krajského výboru hnutí STAN Lukáš Vlček.**

Pirátskou jedničkou se v primárních volbách, které probíhaly online na pirátském fóru, stal Milan Daďourek z Počítek u Žďáru nad Sázavou. *„Provozuji rodinnou farmu, vystudoval jsem právo, působil jsem jako zemědělský poradce a žiji na malé vsi. Tyto zkušenosti mi umožňují přicházet s návrhy na lepší hospodaření v krajině. Ale klíčem k vyléčení naší krajiny je především venkov a jeho srdnatí obyvatelé. Podle mne je důležité, aby ve sněmovně byl více zastoupen venkov - aby tam bylo větší porozumění pro jeho problémy, potřeby a svébytnost. Venkov představuje kořeny a ukotvení naší země. Přesto se prohlubuje jeho znevýhodnění a mnoho lidí odchází do velkých měst. V poslanecké sněmovně chci pracovat na zlepšení života na venkově. Myslím si, že moje zázemí na Vysočině je dobrým východiskem,“* říká o své motivaci do voleb Milan Daďourek.

Kromě Milana Daďourka si krajské sdružení Pirátů na Vysočině zvolilo i další kandidáty. Třetí místo na společné kandidátce obsadí současný pirátský poslanec Jan Pošvář, páté místo bude patřit zdravotnickému záchranáři Miroslavu Váchovi a na sedmé místo byla nominována předsedkyně krajského zastupitelského klubu Pirátů a předsedkyně Komise pro životní prostředí Kraje Vysočina Blanka Lednická.

O tom, kdo se objeví na společné kandidátce Pirátů a Starostů v Kraji Vysočina, rozhodne krajský sněm hnutí STAN na své online konferenci 26. února. *„Na kandidátce v Kraji Vysočina máme podle koaliční smlouvy deset míst. První místo koaliční kandidátky mají Piráti, druhé Starostové a dále se pokračuje metodou zipu,“* říká krajský předseda hnutí a náměstek hejtmana Kraje Vysočina Lukáš Vlček.

Ten získal od krajského výboru hnutí STAN nominaci na lídra. *„Mezi dalšími nominovanými je například jihlavská primátorka Karolína Koubová, žďárský starosta Martin Mrkos, starosta Jemnice Miloň Slabý nebo místostarosta Chotěboře David Šafránek,“* jmenuje krajský tajemník hnutí Pavel Hájek.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>

S dotazy na páteční sněm hnutí STAN se prosím obracejte na tajemníka Pavla Hájka, 724 192 514, <pavel.hajek@stan.cz> 
