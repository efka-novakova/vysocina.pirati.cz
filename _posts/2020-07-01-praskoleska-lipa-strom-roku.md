---
date: 2020-07-01
category: blog
tags: Strom-roku 
layout: post
title: Bude Strom roku opět z Vysočiny? Do letošního finále postoupila Praskoleská lípa
author: Hana Hajnová
authorId:  hana.hajnova
image: posts/2020-07-01-praskoleska-lipa-strom-roku.jpg	
---

*Telč, 1. července 2020* - Lípa přezdívaná Praskoleská, podle malé obce Praskolesy u Mrákotína poblíž Telče, je jednou z dvanácti finalistek ankety Strom roku České republiky 2020. Přibližně 800letou lípu nominoval její jihlavský fanoušek Ondřej Tůma a do finále postoupila z konkurence dalších 54 stromů. Porotu vedle úctyhodného stáří zaujala i zvonička umístěná v dutině stromu. Strom si zaúčinkoval také v pořadu Paměť stromů.

Klání o nejzajímavější dřevinu ***odstartuje 21. července***, kdy se na webových stránkách [www.stromroku.cz](https://www.stromroku.cz) zobrazí profily všech finálových stromů a podrobné informace o hlasování. Lidé pro své favority budou moci hlasovat tři měsíce, vítězný Strom roku získá odborné arboristické ošetření od firmy Prostrom Bohemia a bude reprezentovat Českou republiku v mezinárodním kole ankety Evropský strom roku v únoru příštího roku. To letos ovládl jiný český unikát: Chudobínská borovice z břehu Vírské přehrady na Vysočině.

Praskoleská lípa se do soutěže dostala díky nominaci Ondřeje Tůmy, který odsud sice nepochází, ale lípa ho ohromila hned při prvním “setkání” - svou majestátností, svojí silou a také krásou. *“Už v loňském roce jsem se pohyboval okolo Chudobínské borovice a líbilo se mi, že tak krásný strom, o němž by se jinak více než v blízkém okolí nevědělo, se dostal do povědomí tisíců lidí, což se následně odrazilo i v anketě Evropský Strom roku. Když jsem poprvé navštívil Praskoleskou lípu a její okolí, napadlo mě, že by si i tenhle strom zasloužil, aby se o něm více vědělo,”* uvedl Tůma.

Staří i noví fanoušci Praskoleské lípy jí mohou fandit i na Facebooku ve skupině [Fandíme Praskoleské lípě](https://www.facebook.com/Fand%C3%ADme-Praskolesk%C3%A9-L%C3%ADp%C4%9B-102096034904864), kde se budou objevovat i aktuální informace - o zahájení a vývoji hlasování, pozvánky na akce a setkání u lípy nebo fotografie od fanoušků. 

---
**Fotografie**

[Ondřej Tůma](https://vysocina.pirati.cz/lide/ondrej-tuma/)

---

**Kontakt pro média**

Hana Hajnová, <hana.hajnova@pirati.cz>, 721 684 323
