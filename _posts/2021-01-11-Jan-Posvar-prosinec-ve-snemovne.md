---
date: 2021-01-11
category: blog
tags:
  - sněmovna
  - komentář
layout: post
title: Jan Pošvář - prosinec ve sněmovně
author: Jan Pošvář
authorId: jan.posvar
image: posts/2021-01-11-Jan-Posvar-prosinec-ve-snemovne.jpg
important: true
---

Jihlava, 11. ledna 2021 - Závěr letošního roku byl hektický jako celý minulý rok. Těsně před vánočními svátky jsme jednali o prodloužení nouzového stavu, projednávali jsme rozpočet a daňový balíček. Nic z toho jsme z logických důvodů nepodpořili. Nouzový stav jsme nemohli prodloužit, jelikož vláda v epidemii průběžně postupuje chaoticky, neřídí se vlastními právy a zbytečně omezuje občany nesmyslnými zákazy.

Vláda nezvládá přípravu na očkování, včetně logistiky, distribuce a identifikování ohrožených skupin. Rozpočet jsme nepodpořili, protože je zcela mimo realitu. Odhad příjmů je extrémně optimistický a vůbec nezahrnuje daňový balíček. Ten zase v době krize snižuje daňovou zátěž pro občany, což je chvályhodné, ale zároveň si Andrej Babiš vybral nevhodnou cestu s obřími dopady na rozpočet státu, krajů a obcí. My jsme neúspěšně jako alternativu navrhovali snížení zdanění zvýšením slevy na poplatníka, které by se projevilo především u nízkopříjmovýchrodin a občanů. U nich je nejvíce pravděpodobné, že podpoří spotřebu a tím se zlepší průchod krizí. Zároveň by nedošlo k tak velkému výpadku příjmů.

Při schvalování rozpočtu se Sněmovna zabývá i schvalováním dotačních programů zemědělství na rok 2021. Každý rok je schvaluje, ale obávám se, že netuší proč. Materiál se roky mění pouze v číslech, ale texty zůstávají. Letos se stala velká věc: přibyl nový odstavec o nové podpoře pro řešení rizik a krizí v zemědělství. 
Přesto jsme textem nepřekročili dvě stránky. Žádná zmínka o tom, zda skutečně dochází k plnění cílů, tedy restrukturalizaci a zvýšení konkurenceschopnosti. Celkem 2,5 miliardy korun směřuje k podpoře živočišné výroby. Na výbor jsme si vyžádali podklady, které obsahovaly pár čísel, ale ať jsem koukal, jak jsem koukal, od roku 2010, kdy se živočišná výroba začala dotovat, nedochází k žádným výrazným změnám k lepšímu. Jsme tedy odkázáni k věčnému doplácení? Nikdy se to nezlepší? Neměli bychom zároveň řešit reálné problémy, které naše zemědělství a především naše chovatele tíží? Vyzval jsem ministra, aby podpořil zpracovatelství, zajistil odbyt ve veřejném stravování a nezávislé poradenství. To jsou kroky, které by reálně mohly pomoci.

**Schválení zahrádkářského zákona je zase o krok blíž!**

Došlo na jeho druhé čtení a na zemědělském výboru proběhla už i příprava na čtení třetí. V lednu by tak mohlo dojít k závěrečnému schválení. Podpořili jsme návrhy, které zákon kosmeticky upravily. Pouze mě znepokojuje pozměňovací návrh z pera KSČM, který je zcela mimo mísu. Zbytečně do zákona zavádí pojmy o kulturní důležitosti zahrádkářů a zcela nelogicky zavádí, že co pěstuje zahrádkář nelze považovat za invazivní druhy. Myslí si bolševik, že když vám roste na zahradě bolševník, je to v pořádku, nechť si tam roste? Doufám, že taková blbost do zákona neprojde. Samotný zákon jinak bude velký úspěch, pro zahrádkáře velká pomoc a ochrana před developery.

**Český žurnál: Slepice, virus a my**

Pokud jste v době adventního shonu a pohádek neznamenali dokument České televize z cyklu Český žurnál: Slepice, virus a my, tak ho můžete [zhlédnout zde.](https://www.ceskatelevize.cz/porady/10408111009-cesky-zurnal/218562262600004-slepice-virus-a-my/) V dokumentu můžete vidět i mě a Ivana, kde se vyjadřujeme k zákazu klecového chovu slepic. Film zaznamenává rodinnou pandemickou *„reality show“,* v níž jde o pokus poznat do detailu život slepic, zachráněných z velkochovu a adaptovaných zpět do venkovského života, na *„vlastní dvorek“*, a to vše za času koronaviru.

Doba Vánoc a dobrodružství je i o pomoci druhým, kteří nemají takové štěstí jako my. Já jsem se rozhodl darovat 43 cm svých vlasů nadačnímu fondu Daruj vlasy, který byl založen za účelem poskytnutí podpory pacientům, u nichž vlivem těžkého onemocnění a vedlejších účinků léčby došlo ke ztrátě vlasů. Pomáhají pacientkám s alopecií, nemocí vypadávání vlasů, která je psychického nebo genetického rázu. Pomáhají dětem a pacientkám, které přišly o své vlasy v důsledku traumatických událostí, jako jsou popáleniny, autonehody, operace hlavy.

Dále jsme se společně s Pirátkami z Vysočiny zapojili do projektu *„Piráti pomáhají“* a distribuovali vánočky, cukroví nebo drobné dárky rodinám v tíživé finanční situaci. Zaměřili jsme se na obyvatele azylových domů a ubytoven v Třebíči, ale i na rodiče samoživitele. Pirátky jim předaly třicet kusů vánoček a stejný počet dárkových tašek. Já jsem přispěl s darem plecháčků s kočičím jednorožcem, které pro mě vyrobil kolega Pirát František Elfmark.

**Existují lidé, kteří trpí díky bezpráví a nespravedlnosti**

Nezapomínám ani na lidská práva, která nejsou všude samozřejmostí. Zúčastnil jsem se proto maratonu psaní dopisů. Možná nelze zachránit osudy lidí vězněných neprávem, ale je nutné si připomínat, že se to děje a vyvíjet tlak na naše firmy, podniky a státní představitele, aby ani oni nezapomínali a svého vlivu využívali ke zlepšení stavu v zemích, kde se lidská práva porušují.

Závěrem bych Vám chtěl popřát šťastný nový rok 2021. Bude to sice náročný, ale zároveň velmi zajímavý rok. Během jara se má rozjet očkování pro veřejnost. Já mám zase v plánu pokračovat v boji proti erozi a s nadmírou byrokracie. Na podzim nás čekají parlamentní volby, které snad změní situaci v naší zemi k lepšímu. Sláva Pirátům na vzestupu a pokoj lidem dobré vůle ;-)  

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
