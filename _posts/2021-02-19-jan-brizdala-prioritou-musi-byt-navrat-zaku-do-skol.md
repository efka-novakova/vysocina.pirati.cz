---
date: 2021-02-19
category: blog
tags:
 - školství
layout: post
title: Jan Břížďala - Prioritou musí být návrat žáků do škol
author: Jan Břížďala
authorId: jan.brizdala
image: posts/2021-02-19-jan-brizdala-prioritou-musi-byt-navrat-zaku-do-skol.jpeg
important: true
---

Jihlava, 19. února 2021 - **V minulém týdnu se velmi aktivně řešila otázka prodloužení či opětovného vyhlášení nouzového stavu. Vláda ČR na základě žádosti všech hejtmanů a primátora hlavního města Prahy vyhlásila nový nouzový stav s účinností od 15. února. Tomu předcházely rozsáhlé diskuze, v rámci kterých se řešily priority pro následující dny. Shoda panovala na hledání cest pro urychlený návrat žáků do školních lavic.**

Počínaje 1. březnem by se měli do škol postupně vracet žáci a studenti závěrečných ročníků středních a vyšších odborných škol, obnovovat by se měla praktická výuka a nastoupit by dále měli také deváťáci. Podmínkou prezenčního vzdělávání bude pravidelné antigenní testování. 

Od loňského března se většina žáků ve školách potkávala zhruba po dobu 3 měsíců, většinu času byli jen odkázáni na distanční výuku a kontakt mezi nimi byl značně omezen. Jaké dopady do vzdělanosti populace bude mít distanční vzdělávání, se teprve ukáže s odstupem času. Omezení praktické výuky rozhodně ovlivní zručnost a dovednosti mnoha učňů. Již nyní je možné v mnoha případech vnímat, že především u mladších žáků má omezený fyzický kontakt i značné sociálně psychologické dopady. Bohužel stávající situace navíc prohlubuje rozdíly ve vzdělávání a posiluje závislost výsledků žáka na jeho sociálněekonomickém statusu. 

Distanční výuka nepochybně přispěla ke zvýšení digitální gramotnosti žáků, studentů a učitelů či přispěla k otevření diskuzí o obsahu a rozsahu probíraného učiva. V tuto chvíli je však snad snem celé společnosti brzký návrat žáků do škol, které hrají významnou roli vzdělávací i komunitní.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
