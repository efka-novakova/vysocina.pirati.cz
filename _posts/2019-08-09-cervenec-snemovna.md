---
date: 2019-08-09
category: blog
tags: Jan Pošvář červenec Sněmovna
layout: post
title: Červenec ve Sněmovně z pohledu Jana Pošváře
author: Jan Pošvář
authorId:  jan.posvar
image: posts/2019-08-09-cervenec-snemovna.jpg
---

*Praha, 9. srpna 2019* - Prázdniny neprázdniny, v červenci začala 33. schůze poslanecké sněmovny. Schůze byla naplánována pouze na jeden týden a tomu byl přizpůsoben program, kde měly přednost především ty body, které chtěla prosadit vláda. 

Došlo tedy na velmi kontroverzní sazbový balíček, který obsahuje navýšení daní. Především zdanění hazardu tak, jak to zpracovalo ministerstvo financí, je plné zásadních nedostatků a omylů. Reálně ohrožuje kurzové sázení v České republice a hrozí jejich vytlačení na internet a weby zahraničních společností. Navyšuje se daň i na poker, který tak bude zařazen ve stejné kategorii škodlivosti jako hrací automaty. 

V balíčku se také nachází další nesmysl v podobě jednorázového zdanění rezerv pojišťoven. Tím se vybere 10 miliard od těch pojišťoven, které myslí na krizové situace, kdy by musela vyplácet velkému množství klientů. Vláda tak trestá pojišťovny za zodpovědné chování. Nakonec tento návrh prošel prvním čtením.

Stejně tak prošel i méně kontroverzní návrh na zvýšení rodičovského příspěvku. Zde budeme navrhovat především pravidelnou [valorizaci jako u důchodů]( https://www.piratskelisty.cz/clanek-2496-pirati-predstavili-valorizaci-rodicovskeho-prispevku-jednodussi-insolvenci-pro-obcany-s-dluhy-z-detstvi-a-upravy-duchodoveho-systemu). Ve třetím čtení prošlo zvýšení důchodů o 180 Kč nad rámec pravidelné valorizace bohužel bez našich pozměňovacích návrhů, které obsahovali navrácení možnosti částečného započítávání prvního řádného studia, které může řešit situaci nejen doktorandů a návrh na snížení rozdílu v důchodech mezi osobami, které vychovávají děti, a ostatními.

Pro mě byl také důležitý bod novela zákona o Státním pozemkovém úřadě. Podal jsem pozměňovací návrh k navýšení státní rezervy pozemků, aby bylo dost pozemků na úpravy, především těch související s obnovou krajiny. Neprošel. Čekal jsem, že ANO a ODS budou proti, jedni z principu a druzí z ideových důvodů. Nedivím se ani tomu, že KSČM prudce otočila, kdy na zemědělském výboru byli pro a na plénu proti. Naopak mě překvapili a potěšili kolegové z KDU-ČSL, TOP09 a STAN, kteří návrh podpořili.

V červenci jsem nepracoval jenom v Praze ve Sněmovně, ale vydal jsem se také do Olomouce na pomoc tamním zahrádkářům. Ti bojují proti neefektivnímu a předraženému protipovodňovému opatření s údajnými opatřeními blízké přírodě, které připravuje Povodí Moravy. Prostudoval jsem si alternativní návrh řešení, který je dokonce levnější a narozdíl od návrhu Povodí neohrožuje město. Sešel jsem se kvůli tomu s ministrem Tomanem a chystám se na řadu dalších schůzek.  

Na podzim pro Vás připravuji minikonferenci "Poznej lokální potraviny", kde Vám budeme představovat alternativní zdroje potravin. Domluvili jsme spolupráci s [Biofarmou Sasov]( https://biofarma.cz/) přímo na farmě a při té příležitosti jsem se nechal provést po podniku. Souvisí to totiž s další aktivitou a tou je připravovaný seminář ke klecovým chovům hospodářských zvířat, který se uskuteční ve Sněmovně v říjnu. Podzim bude nabitý.

---

**ODKAZY:**

[Profil Jan Pošvář](https://www.pirati.cz/lide/jan-posvar/)

[Piráti pracují](https://piratipracuji.cz/)

---

