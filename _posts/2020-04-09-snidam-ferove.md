---
date: 2020-05-04
category: blog
tags: fair-trade zemědělství Havlíčkův-Brod 
layout: post
title: Pojďte s námi v sobotu snídat férově
author: Jiří Svoboda
authorId:  jiri.svoboda.hb
image: posts/2020-04-09-snidam-ferove.jpg
---

*Havlíčkův Brod, 5. května 2020* - Havlíčkobrodští Piráti budou tuto sobotu 9. května snídat férově. A vy se můžete připojit také. V rámci akce Férová snídaně budeme v Havlíčkově Brodě a okolí podporovat naše lokální, ale i globální pěstitele. Nyní však kvůli koronavirové pandemii v trochu obměněné podobě.

Férová snídaně je název projektu organizace NaZemi, která se už od roku 2011 pořádá jako oslava Světového dne pro fair trade (World fair trade day). Koncept pikniku, který v sobě spojuje setkání lidí, seznámení s lokálními a fairtradeovými dobrotami a podporou pěstitelů se slaví každoročně, vždy druhou květnovou sobotu.

Nevíte co je to Fairtrade? Fairtrade je koncept obchodu založený na partnerství. Fairtrade ale není pouze obchod. Jde taktéž o certifikaci a sociální hnutí vycházející z myšlenky spravedlivých cen pro pěstitele, kteří dodržují sociální, ekologické a ekonomické hodnoty. 

*„Smyslem tohoto hnutí a certifikace je poskytnutí možnosti místním farmářům, dělníkům a pěstitelům, aby si udrželi práci v důstojných podmínkách. S tímto principem souvisí i zákaz dětské a nucené práce, kontrolované využití pesticidů nebo šetrný přístup k přírodním zdrojům,“* vysvětluje havlíčkobrodský Pirát a spoluorganizátor akce Jiří Svoboda.

**Připojte se k nám, třeba s hashtagem #SnidamFerove**

Nejčastějšími fairtradovými surovinami jsou: káva, čaj, kakao, banány, obiloviny, rýže, třtinový cukr, ale také bavlna nebo květiny. O životě a problémech pěstitelů kakaa v Pobřeží slonoviny jste se mohli přesvědčit už na podzim minulého roku, kdy havlíčkobrodští Piráti v parku Budoucnost uspořádali výstavu na stromech s názvem „Cena Kakaa“.

*„Jak už jsme uvedli na začátku, tak letošní ročník bude kvůli koronavirové nákaze jiný. Travnatý palouček v parku vyměníme kvůli bezpečnosti za neméně pohodlnou snídani v našich domácnostech. Nic to však nemění na tom, že tímto happeningem podpoříme práci a život drobných pěstitelů nejenom v Latinské Americe, Asii a Africe, ale i místních lokálních pěstitelů u nás v České republice. Přidejte se k nám,“* zve na Férovou snídani Jiří Svoboda.

Férové snídaně se můžete zúčastnit i u vás doma. [Pošlete nám](mailto:jiri.svoboda.hb@pirati.cz) třeba recept na vaši oblíbenou fairtradeovou snídani. Recepty vložíme na náš [Facebook](https://www.facebook.com/pirati.vysocina) a nejlajkovanější příspěvek získá pirátské tričko.

---

**Kontakt pro média**

Jiří Svoboda, <jiri.svoboda.hb@pirati.cz>, 724 235 840
