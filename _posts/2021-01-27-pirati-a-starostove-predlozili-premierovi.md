---
date: 2021-01-27
category: blog
tags:
  - energetika
  - Dukovany
layout: post
title: Piráti a Starostové předložili premiérovi požadavky ohledně rozšiřování Dukovan. Chtějí chránit peněženky občanů, bezpečnost země a lepší podporu vědců
author: 
authorId: 
image: posts/2021-01-27-pirati-a-starostove-predlozili-premierovi.jpg
important: true
---

Praha, Jihlava, 27. ledna 2021 - **Piráti a Starostové dnes na jednání premiérovi Andreji Babišovi předložili požadavky ohledně rozšiřování jaderné elektrárny Dukovany. Mají zaručit, že se z projektu nestane černá díra na peníze daňových poplatníků či státu a že bude zajištěna bezpečnost České republiky. Za důležitou strany považují také výraznější podporu tuzemských vědců v oblasti jaderné energetiky. Schůzky se účastnil kromě premiéra i vicepremiér Karel Havlíček, vládní zmocněnec pro jadernou energetiku Jaroslav Míl, generální ředitel společnosti ČEZ Daniel Beneš a předsedové dalších opozičních stran.**

*„Otázka financování celého projektu je pro občany zásadní, protože se může bolestivě dotknout jejich peněženek. Piráti a Starostové proto žádají zastropování maximální výkupní ceny energie v zákoně tak, aby případné prodražení neodnesli daňoví poplatníci. K tomu se váže i náš další požadavek na nastavení fixní ceny projektu a dodávky tzv. na klíč, tedy opět – aby nedošlo k jejímu předražení, jak jsme to viděli jinde,”* uvedl předseda Pirátů Ivan Bartoš.

*„Jsme zároveň přesvědčeni, že investorem celého projektu má být stát, nikoliv ČEZ. Alespoň za stávající situace. Důvodem je fakt, že si stát může narozdíl od ČEZu půjčit levně peníze a nemusí řešit ziskovost pro další akcionáře. Mohl by mít vše i lépe pod kontrolou,”* doplnil Bartoš.

Za naprosto klíčové označily obě strany také zajištění bezpečnosti České republiky a jejích občanů. Při výběru dodavatele je podle nich nutné myslet na to, že bude strategickým partnerem státu na dalších 80 let. *„Současná situace v Rusku a dlouhodobé porušování lidských práv Čínou jasně ukazují, proč firmy z těchto zemí nemohou být partnerem pro takto zásadní projekt z hlediska bezpečnosti České republiky, a to ani ve variantě konsorcií,“* upozornil na klíčový faktor bezpečnostního rizika předseda STAN Vít Rakušan. Prověřeným zájemcům o tendr je podle stran naopak potřeba vyjít maximálně vstříc, aby se mohli zúčastnit výběrového řízení, a stát si tak mohl vybrat skutečně kvalitního dodavatele.

*„Kvůli specifickým podmínkám budou muset někteří dodavatelé přeprojektovat své dosavadní plány a sedmiměsíční termín pro předložení nabídek jim nenabízí dostatečný časový prostor, což může mít v důsledku negativní vliv na kvalitu celého tendru. Proto po vládě požadujeme prodloužení termínu na dvanáct až osmnáct měsíců,”* řekl člen Stálého výboru pro výstavbu nových jaderných zdrojů Petr Gazdík (STAN).

*„Odmítáme zároveň limitovat zájemce o tendr požadavkem na maximální výkon elektrárny na 1200 MWe, což nahrává ruskému Rosatomu. Tím by vypadli dodavatelé, kteří mohou nyní nabídnout standardizované bloky vyšších výkonů – například 1400 MWe u jihokorejského nebo 1600 MWe u francouzského typu. Pokud by se chtěli tendru účastnit i s tímto výkonovým omezením, byly by donuceni v relativně krátkém čase zcela přepracovat projekt”* popsal pirátský poslanec Petr Třešňák, který působí jako člen Podvýboru pro energetiku.

*„Poslední důležitým požadavkem je pro Piráty i Starosty širší podpora vědy a výzkumu – ČR má obrovský potenciál v jaderné energetice včetně vývoje vlastních modulárních reaktorů. Chceme proto navýšit rozpočet Technologické agentury ČR a podpořit vědce i vědecká pracoviště. Česko musí být mozkovnou budoucnosti, ne montovnou z minulosti,”* uzavřel Třešňák.

Krátký komentář k rozšiřování Dukovan přidala i Pirátka a 1. náměstkyně hejtmana Kraje Vysočina pro oblast regionálního rozvoje, územního plánování a stavebního řádu, Fondu Vysočiny a spolupráci s neziskovými organizacemi Hana Hajnová. *„Dostavba 5. bloku jaderné elektrárny Dukovany je nejenom pro Kraj Vysočina, ale pro celou ČR největší zakázkou v naší polistopadové historii. I proto vnímám jako opravdu klíčové najít takové nastavení tendru a samotné stavby, na kterém bude panovat široká politická shoda. Bez této shody hrozí riziko, že se s každou změnou politického vedení naší země budou měnit i podmínky tendru nebo dostavby. Což může v konečném důsledku celou stavbu zbytečně prodražit,“* říká Hana Hajnová.

*„Zároveň vnímám jako klíčové rozhodnutí i pro budoucí generace vyloučení dodavatelů z rizikových zemí. I bez účasti Ruska a Číny se tendru může zúčastnit dostatek dodavatelů na to, aby bylo z čeho vybírat. A ve světle posledních událostí v Rusku si myslím, že uděláme nejlépe, když tato bezpečnostní varování vyslyšíme už dnes, než abychom je museli řešit kdykoliv v budoucnu. V této souvislosti zmiňované obavy ohledně vyšších nabídkových cen vidím jako liché, protože konečnou cenu díla nejvíce ovlivní připravenost na straně státu. Ať už v podobě dostatečného času a podmínek pro podání kvalitních nabídek nebo v podobě dostatečného personálního a technického zajištění na straně státu jako investora,“* doplňuje Hajnová.

---

***KONTAKT PRO NOVINÁŘE***

Jiří Svoboda, 724 235 840, <jiri.svoboda.hb@pirati.cz>
