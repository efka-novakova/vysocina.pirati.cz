---
date: 2020-04-06
category: blog
tags: coronavirus roušky pomáháme
layout: post
title: Lidé, kteří dokázali bleskově zásobit 10 milionů obyvatel doma šitými rouškami, si zaslouží obrovské poděkování a uznání
author: Hana Hajnová
authorId:  hana.hajnova
image: posts/2020-04-06-hajnova-podekovani-za-rousky.jpg
---

*Telč, 6. dubna 2020* - Nejenom v reakci na vyjádření prezidenta Zemana a jeho snahy dehonestovat úsilí a vzájemnou solidaritu mezi lidmi v posledních týdnech, jsem se rozhodla sepsat krátké shrnutí o tom, jak to s tím šitím roušek je. Ono totiž nejde ani tak o jejich počet, jako spíše o jejich dostupnost. Když si vláda ze dne na den umane, že je musí začít všichni povinně nosit bez toho, aniž by bylo možné je normálně koupit v obchodě, moc jiných způsobů, jak situaci vyřešit, nebylo. Proto všem těm lidem, kteří roušky ušili nejenom sobě, svým blízkým a přátelům, ale i potřebným ve svém okolí, zdravotníkům a sociálním pracovníkům v první linii, **patří v první řadě obrovské uznání. A ještě větší poděkování a respekt.** Jsou to totiž obyčejní lidé, kteří bez pomoci prezidenta nebo premiéra dokázali bleskově zásobit 10 milionů obyvatel opakovaně použitelnými bavlněnými rouškami. A to z velké části bez nároku na odměnu. 

Já sama jsem se před třemi týdny rozhodla vyslyšet výzvu jihlavské nemocnice, která zoufale sháněla roušky. Myslela jsem si, že alespoň pár jich po zručných přátelích a rodině seženu a alespoň trochu pomůžu. Sama totiž šít neumím. To, co se strhlo, mi vyrazilo dech. Během týdne se mi podařilo vybudovat skvěle fungující dobro-firmu, zcela založenou na principech hejna a dobrovolnictví. Každý se v ní zapojuje dle svých možností a schopností – někdo šije, někdo tiskne na 3D tiskárně, někdo dodá materiál, někdo stříhá a žehlí, někdo koordinuje a řídí distribuci. Za tři týdny se nám takto podařilo ušít neuvěřitelných 2.218 kusů roušek! Ušité roušky jsem pak předávala krizovému štábu města, kraji Vysočina (který nám bezplatně poskytl materiál na šití), místnímu Domovu pro seniory, domácímu mobilnímu hospici Sdílení, telčským zubařům a lékařům, oblastní charitě, zdravotnické záchranné službě v Telči, sousední obci Mrákotín nebo obchodům a lékárnám. Kdyby se k tomu připočetly všechny roušky, které lidé ušili v Telči a okolí pro sebe nebo přímo pro některou z místních firem, bude to číslo několinásobně vyšší. Jenom díky tomu můžu dnes napsat, že Telč je (prozatím) zásobena. 

Podobnou zkušenost mají jistě tisíce z vás po celé České republice. Je úžasné vidět, kolika lidem nejsou ti druzí lhostejní a jak velká vlna solidarity tu námi proudí. Je to neuvěřitelná energie. Energie, která dává sílu i naději, že i bez těch nahoře si poradíme a zvládneme to. Díky vám všem! 

---

**Kontakt pro média**

Jiří Svoboda, <jiri.svoboda.hb@pirati.cz>, 724 235 840
