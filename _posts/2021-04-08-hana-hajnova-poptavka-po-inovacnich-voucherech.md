---
date: 2021-04-08
category: blog
tags:
 - podnikání
 - inovace
layout: post
title: Hana Hajnová – poptávka po inovačních voucherech se zvyšuje i na Vysočině
author: Jiří Svoboda
authorId: jiri.svoboda
image: posts/2021-04-08-hana-hajnova-poptavka-po-inovacnich-voucherech.jpg
important: true
---

Jihlava, 8. dubna 2021 - **Zastupitelé Kraje Vysočina na svém březnovém jednání schválili vyhlášení dotačního programu Inovační vouchery 2021, který se zaměřuje na podporu aktivit souvisejících s digitalizací výroby a inovacemi výrobních procesů. Firmy mohou v programu, který kraj podpořil celkovou částkou 3,5 milionu korun, žádat o podporu ve výši 50 až 200 tisíc korun, při minimálně 30% spolufinancování ze strany žadatele.** 

U příležitosti představení dotačního programu Inovační vouchery 2021 jsme vyzpovídali náměstkyni hejtmana Kraje Vysočina pro oblast regionálního rozvoje, územního plánu a stavebního řádu, Fond Vysočiny a nestátní neziskové organizace Hanu Hajnovou (Piráti).

**Po dvouleté přestávce se vrací dotační program Inovační vouchery. Zjišťovali jste si, jaký je u žadatelů zájem o tuto formu podpory pro firmy na Vysočině?**

*Inovační vouchery jsou v České republice už dobře zavedeným nástrojem podpory inovací v podnicích. Jsem proto ráda, že se nám jej podařilo na Vysočinu opět vrátit. Poptávku v území jsme si ověřovali v rámci jednání krajské rady pro inovaci nebo při loňském mapování zpracovatelského průmyslu v kraji. Poptávku nám potvrdili také zástupci Vysoké školy polytechnické v Jihlavě, která v loňském roce otevřela unikátní kyber-fyzikální továrnu, která umí simulovat celou škálu procesů souvisejících s problematikou digitalizace výrobních procesů. Zároveň si u nich firmy čím dál více zadávají různé typy testování, zejména díky jejich certifikovaným laboratořím. A v neposlední řadě očekáváme zvýšenou poptávku po inovačních voucherech v souvislosti s podmínkami v novém programovacím období, kdy bude dotační podpora pro firmy podmiňována zaváděním digitálních technologií.* 

**Na co konkrétně může být tato podpora využita?**

*Podpora bude poskytována na nákup služeb od výzkumných nebo poradenských institucí, souvisejících s inovací produktu, služby nebo procesu. Konkrétně se může jednat o vývoj software nebo hardware v souvislosti s vývojem nebo zavedením nového produktu, optimalizací výrobních procesů, aplikací nových materiálů a technologických postupů, designem nových výrobků nebo např. zpracováním expertního plánu digitalizace výroby. Seznam všech podporovaných typů služeb najdou podnikatelé již nyní na [www.fondvysociny.cz](https://www.fondvysociny.cz/dotace) v sekci „Podnikání a inovace“.* 

**Digitalizace výroby je finančně náročný proces. Není alokovaná částka příliš nízká?**

*Digitalizace výroby je nejenom finančně, ale i logisticky náročný proces. Firma si musí velmi dobře naplánovat, kde s digitalizací začne, jak vše propojí na své stávající systémy, zda a v jakém horizontu se jí tato investice vrátí a co jí celkově přinese. Proto je velmi důležité dobře zmapovat prostředí a individuální potřeby dané firmy a podle toho připravit kvalitní plán samotné digitalizace. A to je místo, kam s krajskou podporou míříme primárně – ukázat firmám na Vysočině, že téma digitalizace výroby je tématem i pro ně a že pokud s ním chtějí pomoci, mohou využít inovační voucher a připravit si expertní plán digitalizace přímo na míru své firmě.* 

**Chápu, že když minulé krajské zastupitelstvo vyhlásilo program Inovační vouchery, Piráti u toho nebyli. Přesto, víš o příkladech firem, kterým tento program pomohl?**

*Předchozí program krajských inovačních voucherů na Vysočině jsem sledovala spíše z dálky. Vybavuji si, že když byl vyhlášen naposledy v roce 2018, tak o něj příliš velký zájem nebyl (přišlo jen 8 žádostí o podporu a vyčerpala se zhruba polovina finanční alokace), což se nám doufám letos podaří změnit. Vím o několika příkladech, které s podporou inovačního voucheru realizovali na VŠPJ, s konkrétní podpořenou vysočinskou firmou jsem se ještě osobně bohužel nesetkala. Ale byla bych ráda, kdybychom z letošní výzvy dokázali vytvořit „galerii“ případových studií, díky které bychom mohli prezentovat konkrétní podpořené projekty a zvýšit tak povědomí na Vysočině o příležitostech, které spolupráce s výzkumným sektorem může firmám přinést.*  

**Chystá se Kraj Vysočina podpořit firmy a podnikatele i dalšími programy?**

*Hodně nyní diskutujeme o podpoře v oblasti cestovního ruchu, kde vidíme, že pandemie na podnikatelský sektor dopadá velmi silně a rádi bychom proto, stejně jako v loňském roce, podnikatele v cestovním ruchu podpořili. Aktuálně finišujeme dva konkrétní nástroje podpory, které představíme na nejbližším jednání krajské rady a následně pak i na jednání krajského zastupitelstva, které proběhne v květnu.*  

---

***KONTAKT PRO NOVINÁŘE***

Jiří Svoboda, 724 235 840, <jiri.svoboda.hb@pirati.cz>
