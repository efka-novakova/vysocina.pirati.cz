---
date: 2019-04-05
category: blog
tags: Nina Špitálníková KLDR
layout: post
title: Kousek KLDR v Jihlavě
author: Kristina Němcová
authorId:  
image: posts/2019-04-05-nina-spitalnikova.jpg
---
*Jihlava, 5. dubna* - O běžném životě v Severní Koreji nemá většina z nás potuchy. Většinově víme pouze to, že tato asijská země je sužována chudobou a diktaturou dynastie Kimů. Koreanistka Nina Špitálníková, jež mimo jiné kandiduje ze sedmého místa za Piráty ve volbách do Evropského parlamentu, měla možnost tuto, pro nás docela neznámou zemi, navštívit studijně hned dvakrát. A to v letech 2011 a 2012.

Její přednáška nese název Mezi dvěma Kimy, stejně jako kniha, kterou Nina po asijském zážitku sepsala. Odráží se v něm čas, který v Koreji strávila. Při první návštěvě byl v čele země Kim Čong-il, který v prosinci téhož roku zemřel a vládu převzal jeho syn a nynější „Velký Vůdce“ Kim Čong-un. 

Přibližně hodinové povídání hlavní aktérka zahájila informací, jak se do KLDR dá vůbec dostat. Možnosti jsou dvě – vlak nebo letadlo, avšak vlak může mít i několikadenní zpoždění, proto vyhodnotila cestu letadlem jako praktičtější. Na hranicích probíhají přísné kontroly, například propašovat evropské jídlo je pasé, avšak díky častým výpadkům elektřiny se s větší dávkou štěstí vyhnete rentgenu vašeho zavazadla.

Dále Nina vylíčila život Severokorejců. Obyvatelé jsou rozděleni do 52 kast a jejich sociální status klesá a stoupá podle vztahu k režimu. Každý obyvatel musí mít ve svém obydlí na bílé stěně portrét Velkého Vůdce, který je všudypřítomný na korejských ulicích, ve školách, ba dokonce i u gynekologa. Za zmínku určitě stojí i skutečnost, že jako obyvatel Severní Koreji si smíte vybrat pouze z cca 18 druhů účesů. Porušení jakéhokoliv pravidla korejského dresskódu bývá potrestáno vyhlášením v rozhlase, což znamená nejen velkou ostudu, ale i znepřátelení režimu a horší životní podmínky.

Nina se celou dobu pohybovala v hlavním městě Pchjongjangu, kde mohou žít pouze příslušníci těch nejvyšších kast. Zažila na vlastní kůži, co to je přídělový systém, jak těžké je sehnat si mimo něj jídlo, jak (ne)funguje městská hromadná doprava, proč turisté nemohou jezdit metrem, nebo že korejské ženy nesmí jezdit na kole. Její zvědavost ji nicméně připravila i velmi krušné chvíle, když se pokusila navštívit „zakázanou“ část města. Byla totiž okamžitě zadržena tajnou policií, která ji sledovala na každém kroku ve dne i v noci a několik hodin vyslýchána.  

V druhé části přednášky byl prostor pro dotazy z publika, které zaplnilo celou místnost Jihlavského pirátského centra a které se ptalo bez mála další půl hodinu. Jako poděkování od pořadatelů obdržela Nina Špitálníková belgické pralinky, což působí symbolicky, poněvadž v případě úspěchu v evropských volbách jako pirátská kandidátka zavítá do belgického hlavního města Bruselu.

---
**ODKAZY**

[Nina Špitálníková](https://wiki.pirati.cz/lide/nina_spitalnikova)

[KLDR živě: Za 38. rovnoběžkou](https://www.facebook.com/pg/spitalnikovanina/posts/?ref=page_internal) 

---
