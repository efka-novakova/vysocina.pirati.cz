---
date: 2021-03-09
category: blog
tags:
  - Senioři na palubě
layout: post
title: Senioři na palubě - Zdeněk Guži - Ze slovenské osady do parlamentu
author: Eva Nováková
authorId: eva.novakova
image: posts/2021-03-09-seniori-na-palube-zdenek-guzi.jpg

---

Jihlava, 9. března 2021 - **Již dříve jsme vás informovali o rozjezdu projektu Senioři na palubě. Jedním z prvních ambasadorů, kteří se na Vysočině na palubu přidali, je Zdeněk Guži. Protože je zároveň i romské národnosti, a blíží se Mezinárodní den Romů, rozhodli jsme se uspořádat sérii tří online večerů, kterými nás provede.**

Začínáme ve středu 10. března od 18:00 povídáním o životě pana Gužiho. Sejdeme se online na Jitsi: [https://jitsi.pirati.cz/paluba_vysocina](https://jitsi.pirati.cz/paluba_vysocina).

**Poválečné dějiny Romů ve vyprávění pana Gužiho**

Poválečná historie Romů na území Československa je pro mnohé stále neznámou kapitolou. Z koncentračních táborů se vrátilo asi 500 českých a moravských Romů, což představovalo zhruba 10 procent původní populace. Již koncem 40. let k nám začali přicházet Romové ze Slovenska, částečně neorganizovaně a částečně v rámci náborových akcí.

Zdeněk Guži byl jedním z těch, kteří se narodili již v Česku. Když v roce 1949 přišel na svět, pracovali jeho rodiče v Brně. Po roce se vrátili do slovenské osady Súdovce, kde pan Guži strávil celé dětství. Po základní škole odešel do Zvolena, kde se vyučil elektrikářem.

**"To je náš Zdeno, je v Český národní radě!"**

Na základní vojenskou službu narukoval do Havlíčkova Brodu a po jejím ukončení přišla nabídka zůstat v armádě další tři roky. Nakonec v ní strávil 30 let. Mimo jiné má za sebou 1300 seskoků padákem. V 70. a 80. letech se začal zajímat o romský aktivismus a situaci Romů ve svém okolí, vystupoval s kapelou.

V listopadu 1989 založil okresní pobočku Romské občanské iniciativy v Havlíčkově Brodě a pod hlavičkou Občanského fóra úspěšně kandidoval do České národní poslanecké rady.

V roce 1994 se vrátil do armády, doplnil si vysokoškolské vzdělání a zúčastnil se například i mise OSN v Jugoslávii. Poté, co službu ukončil, věnoval se 15 let pedagogické činnosti. Vyučoval romštinu, romistiku, veřejnou správu a občanskou výchovu na střední škole.

V současné době je v důchodu a je aktivním členem Rady vlády pro záležitosti romské menšiny.

**Senioři na palubě**

Celorepublikový projekt Senioři na palubě si klade hned několik cílů. Seniorům se snaží nabídnout přehledné a srozumitelné odpovědi na otázky, které je skutečně zajímají. Mimo to nabízí střední a starší generaci prostor pro setkávání a seberealizaci v rámci takzvaných seniorských palub, na kterých je možné se zapojit i do pořádání přednášek, kurzů či workshopů

**Doplňující informace**

Více informací o projektu Senioři na palubě najdete na webu [seniori.pirati.cz](https://seniori.pirati.cz/), vyprávění pana Gužiho na stránkách [Paměť Romů](https://www.pametromu.cz/index.php/pametnici-prehled/119-zdenek-guzi), v časopise romistických studií [Romano džaniben](https://www.dzaniben.cz/files/7c51b38b0f2de108a1273a8c06403df2.pdf?fbclid=IwAR3DdA2FbQ8LRIjjCyw1z8xMdGYPaCLJV_4moeC1XwhxLsTfxHTSP3SnFGE) nebo na webu [Romea.cz](http://www.romea.cz/cz/romano-vodi/zdenek-guzi-ze-slovenske-osady-pres-armadu-k-roi).

**Další Paluby s panem Gužim:**

Středa 24. 3. od 18:00: Romský jazyk a kultura: Co je to romství?

Středa 7. 4. od 18:00: Padesát let Mezinárodního dne Romů: České i světové romské hnutí

Autor fotografie: Jan Ort

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
