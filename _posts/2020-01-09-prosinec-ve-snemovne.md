---
date: 2020-01-07
category: blog
tags: Poslanecká-sněmovna
layout: post
title: Prosinec ve Sněmovně z pohledu Jana Pošváře
author: Jan Pošvář
authorId:  jan.posvar
image: posts/2020-01-09-prosinec-ve-snemovne.jpg
---

*9. ledna 2020, Jihlava* – Poslední (a o svátky) zkrácený měsíc minulého roku jsem měl plný důležité agendy. Jedním z nejzásadnějších bodů bylo předložení pozměňovacího návrhu k zákonu na ochranu zvířat, kterým se **zruší klecový chov slepic**. Návrh jsme podali společně s ostatními stranami ve Sněmovně. 

Klecové chovy slepic jsou praxí, která se nám a našim voličům nelíbí. Zákon dnes na jednu stranu uznává, že zvíře není věc a pociťuje bolest a utrpení, na druhou stranu ale v praxi dovoluje chovat se ke zvířatům jako k výrobním jednotkám. To chceme změnit. Je férové dodat, že zlepšení podmínek pro život zvířat bude něco stát. Jde ale o částky, které si chovatelé v horizontu několika let budou moci dovolit, a my se určitě zasadíme i o to, aby jim na přestavbu chovů byla například s využitím evropských fondů poskytnuta přiměřená finanční podpora.

Zrušení klecového chovu slepic by mělo nastat v roce 2027. Již dříve se shodli odpůrci i zastánci klecových chovů na našem semináři, že právě v tomto roce je to reálné.

Záznam z tiskové konference najdete [zde](https://www.facebook.com/1752384171733069/videos/441144859897927).

V prosinci jsem nebojoval pouze za práva zvířat ale také za lidská práva. Zúčastnil jsem se **Maratonu psaní dopisů**, který pořádá celosvětové hnutí Amnesty international. Letošní Maraton byl věnován mladým lidem do 26 let, kterým jsou upírána jejich práva. Maraton kromě Sněmovny probíhal také v Jihlavském pirátském centru. Děkuji všem členům a příznivcům z Vysočiny, kteří se na tom podíleli.  

Téměř jarní počasí přímo vybízelo k cestování po Vysočině a k setkávání se s Piráty a Pirátkami na tradičním pivu s poslancem. Na pivu vás zajímala hlavně aktuální témata, nejvíce však schvalování rozpočtu. Vláda předložila ztrátový rozpočet. Překvapivě se jí daří hledat nové zdroje, aby ztráta nebyla příliš veliká. Nově se tak zahojí na podnikatelích a pojišťovnách. Dalším tématem, které vás zajímalo byla elektronická evidence tržeb (EET). S rozšířením EET nesouhlasíme a obrátili jsme se na Ústavní soud ČR s návrhem na zrušení novelizovaného zákona o evidenci tržeb, neboť je zcela jednoznačně v rozporu s právem na informační sebeurčení a také omezuje právo svobodně podnikat. Kromě nás se ke stížnosti připojily také poslanecké kluby ODS, SPD, TOP 09 a Starostů. 

---

**Odkazy**

[Profil Jan Pošvář](https://www.pirati.cz/lide/jan-posvar)

[Pirati pracují](https://piratipracuji.cz)

---

**Kontakt pro média**

Hana Hajnová, 721 684 323, <hana.hajnova@pirati.cz>
