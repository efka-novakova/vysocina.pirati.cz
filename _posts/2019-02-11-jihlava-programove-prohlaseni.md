---
date: 2019-02-11
category: blog
tags: Jihlava koalice programove prohlaseni
layout: post
title: Rada města Jihlavy představila programové priority a Piráti byli u toho
author: Eva Nováková
authorId: eva.novakova
image: posts/2019-02-11-jihlava-programove-prohlaseni.jpg
---

**Minulé úterý představila vládnoucí jihlavská koalice své programové prohlášení, na kterém pracovali zástupci všech koaličních stran. Jednotlivá témata byla totiž diskutována v rámci pracovních skupin, kterých se účastnili jak zastupitelé, tak například i příznivci a podporovatelé jednotlivých stran. Mezi vybranými prioritami jsou i oblasti, kterým se Piráti věnují dlouhodobě na lokální i celostátní úrovni a na nichž se pirátští zastupitelé Eva Nováková a Vojtěch Prchal budou dále podílet.** 

---

Celým programovým prohlášením se prolíná důraz na posílení participace občanů na rozvoji města. Bod otevřená radnice z konkrétních opatření vyzdvihuje transparentní komunikaci a zavedení elektronického portálu občana pro jednoduché vyřízení běžných životních situací z domova.

Zapojení obyvatel bude posíleno mj. i v sociální oblasti, ve které bude v první řadě ve spolupráci s občany, uživateli i poskytovateli služeb vypracován kvalitní komunitní plán. Vedení města se rovněž zavázalo k vytvoření programu sociálního bydlení. Zaměřovat se chce i na skupiny občanů, které dosud ze síta sociálních služeb vypadávaly – například na lidi bez domova, aktivně chce propojovat i různé aktéry na poli bezpečnosti a prevence kriminality.

V oblasti vzdělávání je kladen důraz na podporu ředitelů škol a pedagogů, například prostřednictvím profesního rozvoje, grantového programu nebo zavádění podpůrných profesí na mateřských i základních školách. Změna by měla nastat i ve způsobu řízení městských společností a příspěvkových organizací nebo ve spolupráci se soukromým a podnikatelským sektorem. 

Z konkrétních projektů bude pokračovat revitalizace centra města, zahájena bude výstavba Centrálního dopravního terminálu nebo nového Horáckého zimního stadionu. V oblasti bytové výstavby bude kladen důraz na rozšíření nabídky různých forem bydlení, přičemž důležitým faktorem bude i zvýšení kvality veřejného prostranství. 

Programové prohlášení nezapomíná ani na důležitou roli kultury, sportu, volného času a dopravy, věnuje se i posílení spolupráce s jednotlivými městskými částmi.

*„Úkolů je před námi celá řada. Jsem ráda, že se programové prohlášení rovnoměrně věnuje všem oblastem, které jsou důležité pro kvalitní život ve městě i pro jeho rozvoj. Velkou radost mám zejména ze závazku vytvoření programu sociálního bydlení. Koalice je sice složena ze čtyř, potažmo šesti různorodých stran, z programového prohlášení ale jasně vyplývá, že všem záleží na zapojování občanů a práci pro město,“* dodává ke zveřejněnému dokumentu pirátská zastupitelka Eva Nováková.

--------------
**Kontakty pro média:**

Hana Hajnová, 721 684 323, hana.hajnova@pirati.cz


**Fotografie zdroj:**

[Oficiální stránky města Jihlavy](https://www.jihlava.cz/rada-mesta-jihlavy/os-38873)

---
