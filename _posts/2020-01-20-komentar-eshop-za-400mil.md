---
date: 2020-01-20
category: blog
tags: státní zakázka eshop-za-400
layout: post
title: Komentář - Státní zakázka za 400 mil Kč bez výběrového řízení je výsměch občanům
author: Hana Hajnová
authorId:  hana.hajnova
image: posts/2020-01-20-komentar-eshop-za-400mil.jpg
---

Telč, 20. ledna 2020 – ***Už týden bedlivě sleduji dění kolem zakázky Ministerstva dopravy na 401 milionů korun bez DPH, která byla zadána bez výběrového řízení a jejíž náplní má být vytvoření systému (internetového obchodu), mobilní aplikace a 4letý provoz prodeje elektronické dálniční známky. Ve své profesní praxi jsem viděla rozjezd několika eshopů a to i těch robustních, s obsáhlými databázemi, ale náklady na ně nikdy nedosahovaly takto astronomických částek. Kdyby ano, bylo by české odvětví informačních technologií (IT) u ledu.*** 

To, že to české IT firmy umí dělat mnohem levněji, mi potvrdili lidé jako je Jiří Hlavenka nebo Tomáš Vondráček, kteří patří v českém IT byznysu mezi úspěšné podnikatele. Druhý jmenovaný se dokonce rozhodl svolat na tento víkend veřejný hackathon* a celý systém eshopu na dálniční známky společně s dalšími programátory zdarma naprogramovat a poté nabídnout státu k využití. Říkám si, proč něco takového nenapadne naši vládu, která se úspěchy českých firem jistě ráda chlubí, ale tento typ příležitosti jim vůbec nedává. Přitom je to velmi zajímavý nástroj úspory peněz a zároveň podpory firemního prostředí, včetně startupů. A drobné detaily stran zabezpečení, apod. se dají vychytat při samotném „nasazení“ systému, pokud je k tomu vůle. 

Piráti nyní i díky práci našeho poslance Ondřeje Profanta celou zakázku podrobně zkoumají a dosavadní zjištění jsou opravdu tristní. Nejenom že došlo k porušení zákona o veřejných zakázkách, ale zákonu neodpovídá ani zveřejnění samotné smlouvy a neuvěřitelné je, že projekt nebyl schválen Odborem hlavního architekta eGovernmentu, který si vláda zřídila proto, aby schvaloval všechny projekty nad 6 milionů korun. Tady už se člověk jen těžko brání pocitu, že si z nás vláda dělá srandu. O to víc si vážím práce a energie, kterou do toho vkládají lidé jako je Ondřej Profant nebo Tomáš Vondráček, protože jedině tak asi vede cesta, jak změnit vnímání toho, kolik by měly takovéto zakázky stát a jak (snadno) by se daly realizovat.     

> *Hackathon je akce, při které se sejdou programátoři, vývojáři, grafici a další na jednom místě, aby vypracovali softwarový projekt na základě konkrétně definovaného zadání. To může být známo dopředu, nebo se dozví až na místě.




