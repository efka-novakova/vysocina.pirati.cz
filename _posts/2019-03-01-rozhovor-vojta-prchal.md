---
date: 2019-03-01
category: blog
tags: rozhovor Vojtěch Prchal Jihlava
layout: post
title: Rozhovor s jihlavským zastupitelem Vojtěchem Prchalem nejenom o hokeji 
author: Hana Hajnová
authorId: hana.hajnova
image: posts/2019-03-01-rozhovor-vojta-prchal.jpg
---

*Jihlava, 1. března* - Vojta Prchal je zastupitel a předseda zastupitelského klubu Žijeme Jihlavou!, který v komunálních volbách kandidoval jako nezávislý za Piráty. Zasedá také v Komisi pro kulturu, představenstvu Teniscentra Jihlava a dozorčí radě HC Dukla Jihlava. S námi se podělil o své postřehy k zimnímu stadionu a chystaných novinkách pro jihlavské občany.

---

**Ahoj Vojto, jaké to je být jihlavským zastupitelem?**

Ahoj, Hanko. Je to především velká zodpovědnost a zároveň výzva, obzvláště díky tomu, že jsme se zapojili do koalice a můžeme město posouvat dopředu. Můj život se nezměnil nijak závratně, jen je potřeba zdokonalit time management a skloubit zastupitelování s prací. Ta v poslední době trpí nejvíc díky pravidelnému setkávání pracovních skupin, komisí, dozorčích rad, apod. Práce na radnici mi ale dává velký smysl a věřím, že se za 4 roky budeme moci spokojeně ohlédnout. Koneckonců průběžnou zpětnou vazbu dostávám od kamarádů, když se potkáme u piva. Tam se toho člověk dozví nejvíc. *(smích)*

**Co tě na tom zatím nejvíc baví?**

Lidi a jejich touha. Společné cíle. Baví mě postupná změna, kterou Jihlava prochází. A taky to, že můžu ovlivnit, kterým směrem se vydává.

**V koalici Žij! jsi kandidoval jako nezávislý kandidát za Pirátskou stranu. Jak to máš teď vlastně s Piráty? Už jsi členem?**

Členem Pirátů nejsem, nicméně se nepovažuji za o nic menšího Piráta, než ostatní, kteří se podílejí na fungování jihlavského místního sdružení. Jsem zastáncem toho, že by měl člověk nejdříve dokázat, že jsou jeho názory a postoje v souladu s pirátskými a pak se třeba členem stát. Za Piráta se považuji i bez formálního členství.

**Jihlavský magistrát se pustil do práce naplno a nejvíc zatím asi rezonovala otázka zimního stadionu, resp. rozhodnutí o jeho zbourání a vystavění znovu v centru města. Jak se na to díváš ty, potažmo pirátská část koalice?**

Investice do zimního stadionu je bezpochyby a právem mediálně sledované téma. Mně samotného téma velmi zajímá a proto jsme se stal členem pracovní skupiny pro výstavbu nového zimního stadionu. Navíc jsem v dozorčí radě HC Dukla Jihlava, takže je pro mě toto téma na denním pořádku.

Je potřeba se podívat na současnou situaci. Hokejový klub je ve vlastnictví města, stadion má aktuální životnost 1-3 roky (při úpravách pro udělení další výjimky) a vedle stadionu stojí malý Zimáček. Možnosti byly veskrze dvě - postavit halu na zelené louce, nebo postavit stadion na současném místě. Pro a proti je na obou stranách značné množství a každý si obhájí své argumenty. Pro mě byl důležitým argumentem při rozhodování fakt, že ani jedna varianta není realizovatelná před vypršením výjimky pro provozuschopnost stadionu. Rozhodnutí podle mého mělo učinit předchozí vedení města, nám teď pouze spadlo do klína. 

Pokud se mám na stavbu stadionu dívat jako řádný hospodář, je pro mě kromě ceny důležitá i součinnost s malým Zimáčkem, který je již částečně dimenzován pro napojení na velkou halu. Je pro mě také důležité, že se stadion nachází uprostřed města s výbornou dostupností MHD, blízko autobusového nádraží, gymnázia, ZŠ Seifertova nebo VŠPJ. To vše v docházkové vzdálenosti. Kaňkou budou 1-2 sezóny v hokejovém azylu, kterými zaplatí město daň za několikaleté přešlapování. Ale já jsem přesvědčen, že bylo učiněno správné rozhodnutí, a že až bude hala stát, budeme rádi, že je blízko srdce města.

**Bude se v souvislosti s tím třeba řešit i situace s parkováním během zápasů? Společně s hlučností fanoušků to byl asi nejčastější argument pro umístění stadionu za městem. **

Ano, parkování samozřejmě problém je. K dispozici bude podzemní parkování, ale omezené. Problému se věnujeme a jednou z možností je i výstavba parkovacího domu v blízkosti, což se jeví jako reálná varianta. Navíc je na zimní stadion výborné spojení MHD, takže je možné zaparkovat buď v docházkové vzdálenosti nebo kousek dál a využít MHD. To je ale samozřejmě méně pohodlné. 

Hluk spojený s hokejovými zápasy bezpochyby nějaký je, na druhou stranu jsou na chvíli plné ulice lidí a hokej je přivádí do centra města. Navíc zimní stadion využívají školy na veřejné bruslení, trénují zde žáci ZŠ a SŠ, ať už hokejisté nebo krasobruslařky, kteří to často mají na stadion jen kousek. Obhajitelné jsou bez pochyby obě varianty, já však vidím jako správnou cestu mít stadion v centru měst

**A ty sám na Duklu chodíš?** 

Jsem velký fanoušek i nadšený amatérský hráč. Na hokej chodím koukat odmala, a i proto mě současná situace se zimním stadionem mrzí. Nezbývá ale, než zatnout zuby, chvíli to vydržet a pak pomoci Dukle na výsluní, kam patří. Věřím, že se to společnými silami podaří a všichni budeme moci chodit na nový stadion nejen bruslit, ale i se podívat na hokejovou extraligu.

**Začátkem února [představila](https://vysocina.pirati.cz/aktuality/jihlava-programove-prohlaseni.html) rada města Jihlavy své programové priority. Které z nich jsou tobě nejblíž a budeš se na nich podílet?**

Mně osobně nejvíc imponuje elektronizace úřadů, otevírání radnice, participace občanů, aktivní komunikace s nimi, smart cities a obecně využití moderních technologií pro zjednodušení komunikace mezi městem a občany.
Konkrétné můžu prozradit, že plánujeme do příštího rozpočtu města zařadit částku, která bude vyhrazena na participativní rozpočet. V současné chvíli je na stole verze, ve které si vybereme určitou sféru, pro kterou bychom tento nástroj chtěli využít. 
V rámci svého Ph.D. studia se věnuji tematice Smart cities, kterou bych chtěl postupně na radnici přenést. Chystáme třeba společně s jihlavskými středoškoláky úplně nový projekt, který v Jihlavě ještě nebyl, ale jeho detaily ještě nemůžu prozradit.

**Na co se kromě zastupitelských radostí a strastí letos ještě nejvíc těšíš?**
Opravdu rád bych se vrátil k pravidelnému sportování, které teď místo v mém rozvrhu prostě nemá. Co mě ale čeká, je prodloužený víkend v Litvě s přáteli a v květnu se chystám na Taiwan. Cestování je můj velký koníček. Člověk se díky tomu neustále učí ve všech ohledech. Hlavně toleranci a nadhledu. A to se hodí vždy, politiku nevyjímaje.

--------------
**ODKAZY**

[Profil Vojtěch Prchal](https://wiki.pirati.cz/lide/vojtech_prchal)

---
*Kontakty pro média:*

Hana Hajnová, hana.hajnova@pirati.cz, 721 684 323
