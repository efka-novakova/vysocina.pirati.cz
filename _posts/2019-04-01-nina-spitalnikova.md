---
date: 2019-04-01
category: blog
tags: Nina Špitálníková KLDR
layout: post
title: Nina Špitálníková - Mezi dvěma Kimy
author: Hana Hajnová
authorId: hana.hajnova  
image: posts/2019-04-01-nina-spitalnikova.jpg
---
*Jihlava, 1. dubna* - Již tento čtvrtek 4. dubna se od 17 hodin v [Jihlavském pirátském centru](https://www.facebook.com/JiPiCentrum/) koná přednáška české koreanistky Niny Špitálníkové. Nina vystudovala koreanistiku v Ústavu Dálného východu na Karlově Univerzitě v Praze. V letech 2011 a 2012 absolvovala studijní pobyty na Kim Il-songově univerzitě v Pchjongjangu a své poznatky z nich zúročila v knize Mezi dvěma Kimy a Propaganda v KLDR: funkce, metody a vývoj.

Do Jihlavy přijíždí představit Severní Koreu, jak si ji mnozí z nás ani nedokáží představit. Málokomu se totiž podaří pobývat v KLDR, aniž by vedle sebe měl všudypřítomného průvodce a byl neustále pod dohledem. Nině Špitálníkové se to povedlo - jako jedna z mála se zúčastnila studijních pobytů na Kim Il-songově univerzitě za vlády obou posledních vládců - Kim Čong-ila a Kim Čong-una. 

*“Vybavuji si, jak na mě po příletu do Pchjŏngjangu dýchla severokorejská atmosféra. Ideologická deklarace byla všude vtištěná do betonu. Věž nesmrtelnosti, Věž čučche, Vítězný oblouk, Monument Mansudä, Muzeum Vítězné války za osvobození, Muzeum revoluce, portréty velkých Kimů všude kolem. Monumentálnost severokorejských staveb i všudypřítomná propaganda, vše zahalené do socialistického oblaku. Trvalo mi dlouho, než jsem začala o KLDR mluvit veřejně. Vůbec mě tehdá nenapadlo, že by to někoho mohlo zajímat.”* láká své posluchače Nina Špitálníková. 

Přijďte si i Vy poslechnout a diskutovat, jak vypadá severokorejský život, jak probíhá tamní vzdělávání nebo jak moc zasahuje režim do jejich životů. Vstupné je zdarma.

---
**ODKAZY**

[Facebooková událost](https://www.facebook.com/events/292183468143947/?active_tab=discussion)
[KLDR živě: Za 38. rovnoběžkou](https://www.facebook.com/pg/spitalnikovanina/posts/?ref=page_internal) 

---
