---
date: 2019-12-06
category: blog
tags: Maraton psaní dopisů Amnesty-International Jihlava 
layout: post
title: Přijďte napsat dopis za ty, co nemohou
author: Hana Hajnová
authorId:  hana.hajnova
image: posts/2019-12-06-maraton-psani-dopisu.jpg
---

*Jihlava, 6. prosince 2019* – ***Stovky příznivců a aktivistů lidskoprávní organizace Amnesty International z celého světa se zapojí do akce Maraton psaní dopisů. Ručně psané dopisy zaplaví ty, kteří jsou po celém světě zodpovědní za uvěznění, utlačování či mučení vybraných obětí bezpráví. Díky Pirátům z Vysočiny budete mít příležitost k napsání dopisu v Jihlavě i Vy. Stačí přijít 13. prosince od 16 hodin do Jihlavského pirátského centra (Matky Boží 9, 1. patro), kde se dozvíte vše potřebné.*** 

Maraton psaní dopisů, které mění životy, se bude konat na stovkách míst po celé České republice v období kolem Dne lidských práv (10. prosinec). Cílem maratonu je společně ručně napsat a poslat co nejvíce dopisů s výzvami vládám či úřadům příslušných zemí a upozornit tak na porušování práv konkrétních lidí. Přímo obětem bezpráví je možné psát dopisy solidarity, a vyjádřit jim tak podporu. Výsledky jsou opravdu vidět – už v průběhu akce jsou lidé propouštěni z vězení, nečinné úřady začínají jednat, špatné zákony se mění nebo ruší. 

**V pátek 13. prosince** můžete takový dopis přijít napsat i Vy **od 16. hodin do Jihlavského pirátského centra**. Budeme psát dopisy za tyto lidi:

-	**Yasaman Aryaniová z Iránu**, která za protest proti povinnému zahalování dostala 16 let vězení;

-	**Ibrahim Ezz El-Din z Egypta**, lidskoprávní výzkumník, který zmizel beze stopy;

-	**Yiliyasijiang Reheman z Číny**, ujgurský mladík, který byl deportován do převýchovného tábora;

-	**Emil Ostrovko z Běloruska**, který dostal 8 let vězení kvůli nepoctivému zaměstnavateli;

-	**Sarah Mardiniová a Seán Binder z Řecka**, kterým za pomoc lidem na útěku hrozí vězení;

-	**Marinel Sumooková Ubaldová z Filipín**, environmentální aktivistka, která přežila tajfun a teď bojuje za klima.

Na stránkách projektu [maraton.amnesty.cz](https://maraton.amnesty.cz) najdete celé jejich příběhy a další informace včetně mapy míst, kde budou maratony probíhat. Psát můžete i sami doma, stačí využít návod na stránkách. 

*„Když se stovky tisíc lidí postaví na stranu obránců lidských práv, úspěch je zaručen. Maraton psaní dopisů vysílá zprávu všem tyranům, že jejich trestná činnost už není tajemstvím a celý svět bedlivě sleduje jejich další kroky. Každý dopis, e-mail nebo podpis na petici, který autority obdrží, oslabuje jinak nedotknutelné brnění moci,"* říká Salil Shetty, generální tajemník Amnesty International.

Na chvíli se v tento adventní čas zastavte a přijďte za námi do centra podpořit ty, kteří to potřebují. Napsáním dopisu pomůžete změnit život na dálku. Na akci bude vše potřebné k dispozici, pokud chcete, můžete kromě chuti pomáhat přinést dopisní obálky, papíry, tužky nebo známky (v hodnotě 35, 41 korun). To, že přijdete, nám můžete dát vědět ve [facebookové události](https://www.facebook.com/events/538589276705385), přes [mapu](https://maraton.amnesty.cz) nebo se ozvěte Michaele Vodové (<michaela.vodova@pirati.cz>, 602 276 233). 

Děkujeme a těšíme se na Vás!

---

**Kontakt pro média**

Hana Hajnová, 721 684 323, <hana.hajnova@pirati.cz>
