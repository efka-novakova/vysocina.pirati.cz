---
date: 2020-10-06
category: blog
tags:
  - kultura
  - Havlíčkův Brod
layout: post
title: Výstava na stromech se vrací do Havlíčkova Brodu
author: Jiří Svoboda
authorId: jiri.svoboda
image: posts/2020-10-06-vystava-na-stromech.jpg
---

*Havlíčkův Brod, 4. října 2020* - V týdnu od 3. do 10. října 2020 můžete zavítat do havlíčkobrodského parku Budoucnost, kde probíhá netradiční Výstava na stromech. Tentokrát s podtitulem „Práce (bez) budoucnosti“.

V aleji pod sochou Karla Havlíčka Borovského v havlíčkobrodském parku Budoucnost vás překvapí netradiční fotografická výstava. Ta se zaměřuje na změnu pracovních podmínek souvisejících s moderními trendy, automatizací, digitalizací a robotizací. „Technologie proměňují nejen komunikaci a trávení volného času, ale také svět práce. O rizicích, která z nich plynou, se ovšem u nás příliš nemluví. Naším cílem je ukázat, jak dopadají na různé skupiny obyvatel,“ vysvětluje koncept kurátorka výstavy Gaby Khazalová.

„Na jedenácti stromech a zároveň i výstavních plochách návštěvníci uvidí inscenované snímky související s automatizací, autonomními a robotickými technologiemi, službami, moderními podobami dopravy, nebo cestování. Autorem snímků je fotograf Petr Vrabec, držitel Czech Press Photo 2019. Fotografie pak doplňují příběhy skutečných lidí, kteří onu „Práci (bez) budoucnosti“ vykonávají,“ dodává pořadatel havlíčkobrodské části výstavy Jiří Svoboda.

Výstava na stromech neboli výstavový happening probíhá po celé republice během Týdne důstojné práce. Důstojná práce neboli důstojné pracovní podmínky ctí svobodu, spravedlnost, jistotu. Jde o takovou práci, při níž jsou chráněna práva pracovníků, kteří dostávají odpovídající odměnu a těší se adekvátnímu sociálnímu zabezpečení. Zajištění důstojné práce pro všechny se tak stává jedním z nejúčinnějších způsobů, jak bojovat s globální chudobou a s ní spojenými problémy, jako jsou například dětská práce, utlačování ženských práv atd.

Podrobné informace k letošní výstavě najdete na webových stránkách [www.vystavanastromech.cz](https://www.nazemi.cz/cs/vystava-na-stromech).

*Jiří Svoboda*

---

**Kontakt pro média**

Jiří Svoboda, 724 235 840, <jiri.svoboda.hb@pirati.cz>
