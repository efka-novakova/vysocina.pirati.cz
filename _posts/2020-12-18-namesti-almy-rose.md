---
date: 2020-12-18
category: blog
tags:
  - Jihlava
  - zastupitelstvo
layout: post
title: Z revitalizovaného prostranství před Dělnickým domem vznikne Náměstí Almy Rosé
author: Eva Nováková
authorId:  eva.novakova
image: posts/2020-12-18-namesti-almy-rose.jpg
---

Jihlava, 18. prosince 2020 - ***Jihlavští zastupitelé a zastupitelky schválili, že architektonická soutěž na revitalizaci prostranství před Dělnickým domem bude vyhlášena pod názvem “Náměstí Almy Rosé”. Radnice pojmenování hledala i s pomocí občanů prostřednictvím veřejné výzvy. Vybraný návrh vystihuje reprezentativní, kulturní i společenský charakter budoucího náměstí.***

Obyvatelé Jihlavy mohli své tipy posílat během srpna a září, kdy probíhala kampaň na sociálních sítích města. Cílem bylo identifikovat inspirativní ženy s příběhem vnitřní síly a odvahy, které jsou spojené s Jihlavou a stojí za to si je ve veřejném prostoru připomínat. Mezi návrhy se objevovala jména jako Barbara Krafft (malířka, autorka nejslavnějšího portrétu Wolfganga Mozarta), Míla Doleželová (malířka, autorka fresky v jihlavské lékárně) nebo Anna Spitzerová (židovská lékařka vězněná v Terezíně).

Téměř padesáti došlými názvy se následně zabývala pracovní skupina pro pojmenování ulic a veřejných prostranství statutárního města Jihlavy zřízená radou města. Na její doporučení na prosincovém zasedání zastupitelé schválili záměr pojmenovat náměstí po houslové virtuozce a dirigentce Almě Rosé. Název bude v první fázi využit pro vyhlášení soutěže, k samotnému přejmenování prostranství dojde po dokončení jeho revitalizace.

*“Revitalizace prostranství v centru města poskytovala unikátní příležitost nalézt pro něj i nový název. Jelikož máme v Jihlavě pouze pět ulic pojmenovaných po ženách, náměstí ani jediné, chtěli jsme u veřejnosti otestovat, zda by našla dostatečně slavnou a inspirativní osobnost právě mezi ženami. Velmi mě potěšil jak zájem, tak i jména, která nám lidé zasílali, a mezi kterými byla právě i Alma Rosé. Mám radost, že jsme společně s Jihlaváky a Jihlavačkami našli pro náměstí důstojné a velmi příhodné pojmenování. Alma Rosé je pro mě příkladem inspirativní osobností se silným osudem,”* doplnila jedna z iniciátorek této aktivity, zastupitelka Eva Nováková (ŽiJ - Piráti).

Almu Rosé, slavnou neteř Gustava Mahlera, s Jihlavou spojuje rodiště její matky Justiny i řada koncertů, které zde odehrála. Minimálně dvakrát vystupovala i v samotném Dělnickém domě. Houslová virtuozka a dirigentka začala koncertovat v 15 letech, později založila ženský komorní orchestr. V roce 1942 byla při pokusu o útěk z Holandska zatčena a deportována do vyhlazovacího tábora v Osvětimi. Hrát nepřestala ani tam. Koncerty nejprve organizovala tajně, později se stala dirigentkou ženského táborového orchestru. Několik desítek žen, které v orchestru hrály, si díky němu zachránily život. Jí samotné se to bohužel nepodařilo - zemřela ve 38 letech za nejasných okolností. Psal se duben 1944.

---

***KONTAKT PRO NOVINÁŘE*** 

Hana Hajnová, 721 684 323, <hana.hajnova@pirati.cz>
