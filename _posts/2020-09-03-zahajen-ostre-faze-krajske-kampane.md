---
date: 2020-09-03
category: blog
tags:
 - krajské volby
 - lídryně
 - životní prostředí
layout: post
title: Piráti zahájili horkou fázi kampaně do krajských voleb. Hana Hajnová bude věnovat pozornost lesům na Vysočině
author: Redakce
authorId:  
image: posts/2020-09-03-zahajen-ostre-faze-krajske-kampane.jpg
---

Praha, 3. září 2020 – ***Pirátská strana dnes oficiálně zahájila horkou fázi kampaně do krajských voleb. Do těch jde s heslem „Šance změnit budoucnost“. Během tiskové konference vystoupilo všech 13 krajských lídrů se svojí hlavní prioritou, kterou chtějí v regionu řešit. „Do voleb zbývá pouhý měsíc. Chceme občanům znovu ukázat, že si jejich důvěru zasloužíme a že dovedeme proměnit šanci na lepší budoucnost v realitu. Každý z našich zkušených lídrů zná svůj kraj či volební obvod skrznaskrz a dobře ví, s čím se tamní lidé potýkají. Právě na základě těchto poznatků z praxe jsme dnes představili veřejnosti nejdůležitější témata, na která se v krajích budeme zaměřovat,“ uvedl předseda Pirátů Ivan Bartoš, který celou akci moderoval.*** 

Hana Hajnová, jednička kandidátky na Vysočině, a Lukáš Dubec, lídr v Jihomoravském kraji, mají jako hlavní téma ochranu přírody a ekologii. *„Budeme věnovat velkou pozornost obnově nejen lesních porostů na Vysočině, ale i celkové obnově hydrologického režimu krajiny. Budeme prosazovat efektivní opatření proti šíření škůdců a přirozenou obnovu lesů s pestrou druhovou skladbou. Podpoříme výsadbu stromů v našem kraji tak, abychom pomohli se zadržováním vody v krajině,“* načrtla své plány Hajnová. Dubec popsal: *„Chceme, aby i ta nejmenší obec věděla, jak krajině pomoct a z čeho to zaplatit. Cíleně budeme investovat do projektů, které zlepší zadržování vody a biodiverzitu v krajině. Vrátíme aleje k silnicím tam, kde to bezpečnost provozu dovolí a podpoříme rozvoj pěstování a zpracování technického konopí. Chceme pestrou krajinu, tedy podpoříme malé zemědělce a vinaře, protože oni jsou hlavní páteří boje proti suchu.“*

Velkým tématem nadcházejících voleb je stav českého zdravotnictví. O zlepšení situace ve zdravotnictví se budou zasazovat například lékař Lukáš Mareš, který stojí v čele jihočeské kandidátky, volební lídr na Plzeňsku Rudolf Špoták nebo jednička kandidátky ve Zlínském kraji Hana Ančincová. *„Největším problémem zdravotnictví je dlouhodobě kritický nedostatek personálu. Naším cílem pro příští volební období je toto změnit. Zdravotníky chceme v našem kraji nejen udržet, máme i ambici přesvědčit naše krajánky za hranicemi k návratu domů. Jak to uděláme? Nejde jen o peníze. Mnohem důležitější je budování vzájemné důvěry,“* uvedl Mareš. 

Na Plzeňsku se zase řeší nemocnice v Sušici, ze které v roce 2019 odešel soukromý pronajímatel. *„Kraj poté odmítl převzít odpovědnost. Nechal tak tisíce občanů na holičkách. V ten okamžik se rozhodla sušická radnice v čele s Piráty, že vezme osud nemocnice do svých rukou. Během čtyř měsíců se podařilo otevřít internu, chirurgii i jednotku intenzivní péče. Tento skvělý výsledek nyní ohrožuje rada kraje. Jako Piráti v novém krajském zastupitelstvu ale nedopustíme, aby byli lidé bráni jako rukojmí politického boje a zajistíme, aby zdravotní péče zůstala maximálně zachována,“* popsal své cíle Špoták.

Podle Hany Ančincové je i ve Zlínském kraji nyní hlavním tématem nemocnice. Respektive výstavba nového krajského zařízení. *„Chceme, aby se finální rozhodnutí o stavbě či rekonstrukci nové nemocnice událo na základě nezávislých analýz a dat, nikoliv na základě krajské marketingové kampaně placené z našich peněz. Pro nás je hlavně prioritou, aby byla zachována dostupná péče i ve všech okresních nemocnicích.“*

Pro ústeckého lídra Karla Kariku, jenž je vedoucím charitního Domu svatého Materny, je hlavní tématem řešení sociální situace místních seniorů a dalších lidí ohrožených chudobou. *„Náš kraj je nejvíce zasažen sociálními problémy, kterým se naplno věnujeme a máme také plán, jak prolomit tíživou situaci například matek samoživitelek nebo seniorů. Na seniory jsme se zaměřili třeba v novém projektu Piráti pro máti. Chceme, aby byli spokojení, nežili někde v ústraní, a hlavně měli důstojné stáří,“* vysvětlil Karika.

Sociálním tématům, a především zajištění následné péče se chtějí věnovat i Piráti v Královéhradeckém kraji, který má nejstarší obyvatelstvo v Česku. *„Řada obyvatel našeho kraje se každý den obětavě stará o své příbuzné, mnohdy i 24 hodin denně. Je to náročné jak fyzicky, tak hlavně psychicky. Bohužel odlehčovacích služeb, které by těmto lidem dopřály alespoň chvíli odpočinku, je v kraji nedostatek. To chceme změnit,“* popsal tamní lídr Pavel Bulíček.

Územní rozvoj regionu a lokálních periferií vidí jako svůj hlavní cíl Zuzana Klusová, která vede kandidátku v Moravskoslezském kraji, dále lídr z Karlovarského kraje Josef Janů, pirátská kandidátka na Olomoucku Zdeňka Dvořáková Kocourková a jednička kandidátky ve Středočeském kraji Jiří Snížek.

*„Stojíme teď na kraji změny. A netýká se to jen konce OKD, ale i ocelářství a těžkého průmyslu obecně. Ta změna přijde, ať se nám to líbí nebo ne. Naším hlavním tématem do voleb je transformace průmyslu a energetiky. Cílem transformace není jen zlepšit životní prostředí, ale hlavně nabídnout nová pracovní místa, kde za méně náročnou práci dostanou lidé stejně dobře nebo lépe zaplaceno,“* nastínila Klusová.

*„Karlovarsko je dnes nejméně se rozvíjejícím krajem naší republiky. Z pozice krajského radního pro regionální rozvoj ale velmi dobře vím, že jsme kraj s obrovským vnitřním potenciálem, vytipovanými projekty, připravenými financemi a nyní za Piráty i lidmi, kteří tuto ambici naplní. Pokud nám voliči dají šanci změnit budoucnost, dokážeme jim, že to jde i u nás,“* uvedl Josef Janů.

*„Každá obec si zaslouží kvalitní infrastrukturu, a to nejen dopravní, ale i rychlý internet a základní služby jako je dostupný zubař, lékárna, obchod. Budeme podporovat lokální producenty a projekty, které zušlechťují naši krajinu. Chceme, aby dotace pomáhaly tam, kde jsou skutečně potřeba,“* popsala Dvořáková Kocourková, která je dvojkou olomoucké kandidátky, kde Piráti kandidují v koalici s hnutím Starostové a nezávislí. Lídrem kandidátky je Josef Suchánek (STAN).

Snížek zase nastínil, že se Středočeský kraj potýká s masivním příchodem nových lidí, na což není leckde připravena infrastruktura: *„Ve Středočeském kraji vzniká tzv. sídelní kaše, ve které je všechno daleko, a to i cesta do školy, do práce, k lékaři nebo na nákup. Aby kraj rostl rozumně a všechno bylo blíž, zřídíme výbor pro územní rozvoj, který bude spolupracovat s Prahou a který bude učit starostky a starosty obcí, jak jednat s developery, aby obyvatelé měli kromě nových domů i nové ulice a školy.“*

Zbyněk Miklík, který je v čele kandidátky Pirátů v Libereckém kraji, se zaměří na podporu podnikatelů: *„Podnikatele kraje podpoříme tak, že jim budeme v otevřených zakázkách zasílat výzvy k podávání nabídek přímo do jejich emailové schránky. Výzvy budeme cílit dle oborů, takzvaných CPV kódů. Zároveň hledáme úspory, a proto prosadíme sdružené nákupy. Umožníme organizacím a obcím zřizovaným krajem, aby se připojily k jedné společné veřejné zakázce. Větším objemem zakázky dosáhneme výhodnějších podmínek, nižších nákupních cen.“*

Daniel Lebduška, jenž stojí v čele kandidátky v Pardubickém kraji, chce zlepšit tamní dopravní situaci: *„Zasadíme se o to, aby dálnice D35 a její přivaděče byly dostavěné bez dalších průtahů. Chceme toho dosáhnout aktivní komunikací mezi krajem, obcemi a státem. Dostavba dálnice je totiž pro Pardubický kraj podobně důležitá jako před 178 lety výstavba železnice.“*

Na místo zahájení ostré fáze kampaně dorazil také pirátský autobus budoucnosti, který bude v září pokračovat v cestě po regionech v celém Česku. Na jeho jednotlivých zastávkách se lidé budou mít možnost setkat s lídry kandidátek, podrobněji seznámit s pirátským program nebo si vyzkoušet zajímavé technologie jako brýle pro virtuální realitu, elektrickou jednokolkou nebo třeba holografický projektor.
