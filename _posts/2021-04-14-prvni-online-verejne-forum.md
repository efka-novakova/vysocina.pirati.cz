---
date: 2021-04-14
category: blog
tags:
 - místní Agenda 21
 - Kraj Vysočina
layout: post
title: První online Veřejné fórum Kraje Vysočina
author: Jiří Svoboda
authorId: jiri.svoboda
image: posts/2021-04-14-prvni-online-verejne-forum.png
---

Havlíčkův Brod, 14. dubna 2021 - **Kraj Vysočina pořádá veřejné fórum již po šesté, letos však poprvé online formou a to rovnou ve dvou dnech 29. – 30. dubna.**

Veřejné fórum se koná vždy jednou za dva roky v rámci aktivit místní Agendy 21. Naším cílem je zajištění dobré a udržitelné kvality života na území regionu. Veřejné fórum umožní vyhledání námětů pro další rozvoj kraje při vzájemné diskusi občanů se zástupci kraje, zástupci zájmových sdružení, podnikatelů a institucí. *„Výsledkem tohoto procesu je definování 10 námětů, kterým je v rámci kraje potřeba věnovat zvýšenou pozornost a určení jejich priority,“* říká náměstkyně hejtmana pro regionální rozvoj Hana Hajnová.

Stejně jako v předchozích ročnících budou účastníci diskutovat u tzv. kulatých stolů dle následujících tematických oblastí:

![První online Veřejné fórum Kraje Vysočina](https://a.pirati.cz/vysocina/img/posts/2021-04-14-prvni-online-verejne-forum-tabulka.PNG)

Každý kulatý stůl bude mít svoji vlastní online *„místnost“*, která bude přístupná prostřednictvím webového odkazu. Pokud máte o účast při diskusi u některého z kulatých stolů zájem, využijte níže uvedeného kontaktu. Diskusi u každého stolu povede garant, který je odborníkem na dané téma. Vznesené náměty z diskuse budou zapsány a na závěr diskuse z nich účastníci v online hlasování vyberou za každý kulatý stůl 2 nejvýznamnější. K hlasování budete potřebovat mobilní telefon, na který, prostřednictvím SMS zprávy, obdržíte PIN kód pro vstup do ankety. Každý účastník bude mít k dispozici dva hlasy a může je udělit jednomu nebo dvěma námětům, které v dané oblasti pokládá pro rozvoj kraje za nejdůležitější. 

Výsledné 2 náměty od každého kulatého stolu, které získají největší počet hlasů, budou druhý den představeny všem účastníkům a stejným způsobem, tedy online hlasováním, bude vybráno 10 nejdůležitějších. K nim se následně bude moci v online anketě po celý květen vyjádřit široká veřejnost.

Máte-li zájem se na definování námětů pro rozvoj kraje aktivně podílet nebo alespoň sledovat průběh veřejného fóra, naleznete více informací na stránce Zdravého Kraje Vysočina - [https://www.kr-vysocina.cz/zdravykraj](https://www.kr-vysocina.cz/vismo5/zobraz_dok.asp?id_org=450008&id_ktg=157836&archiv=0&p1=8673). 

Metodickou pomoc pro pořádání veřejného fóra poskytuje Národní síť Zdravých měst ČR. 

**Kontaktní osobou** je koordinátorka projektu Zdravý Kraj Vysočina a MA21 Bc. Veronika Šoukalová (soukalova.v@kr-vysocina.cz, tel: 564 602 586).


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
