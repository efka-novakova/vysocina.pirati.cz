---
date: 2019-03-06
category: blog
tags: Jan Pošvář Sněmovna únor
layout: post
title: Únor ve Sněmovně z pohledu Jana Pošváře
author: Jan Pošvář
authorId: jan.posvar    
image: posts/2019-03-06-unor-snemovna.jpg
---

První únorovou sobotu jsem strávil v Brně v Impact Hubu. Celý den se zde konala série přednášek s názvem [Prolomit sucho](https://www.facebook.com/events/Causes/prolomit-sucho/1987407711350668/). Byly to přednášky expertů z různých oblastí. Kdyby byl ministr zemědělství Toman přítomen, tak by se například dozvěděl, že budování přehrad pro zadržování vody v krajině nemá smysl. Je to pouze plýtvání veřejnými prostředky. Pokud pomineme finanční náročnost vybudování přehrady, tak nesmíme zapomenout na skutečnost, že přehrada změní celkový ráz krajiny, klima v daném místě, ale sucho nezmírní. My musíme vodu udržet v krajině, a nikoliv ji odvést do velkých nádrží a zpět vracet do krajiny závlahovým systémem. Toto řešení „z trubky do trubky“ není trvale udržitelné.  
 
V únoru přišlo ministerstvo zemědělství také konečně po roce a půl s termínem schválení protierozní vyhlášky. Tuto vyhlášku MZe připravuje již od podzimu roku 2017. A až teď se odhodlalo k závazku, že po dopracování a meziresortním připomínkovém řízení „již“ v květnu dojde k jejímu schválení. Doufám, že protierozní vyhláška není vládní priorita jako mobilní data. Zde vláda “hledala řešení” celých šest let a až poté to vyřešila za jediné dopoledne obšlehnutím našeho návrhu. Na protierozní vyhlášku si nemůžeme dovolit čekat tak dlouho ...
 
Kromě pro mě již běžných jednání jsem se během února zúčastnil velice zajímavé diskuse se studenty Vysoké školy uměleckoprůmyslové v Praze. Diskutoval jsem s nimi mj. o tom, kam by mělo směřovat české zemědělství a jaké jsou jeho největší problémy. Velice mě potěšil zájem studentů o tuto problematiku a doufám, že jsem jim i já pomohl osvětlit některé problémy v zemědělství. V únoru jsem vědomosti pouze nerozdával, ale také přijímal. V sídle Asociace soukromého zemědělství jsem se spolu s členy resortního týmu zemědělství vzdělával v oblasti nejen českých ale především evropských dotací. V následující diskuzi se zástupci ASZ jsme se shodli, že je nutné některé dotace postupně zrušit, jiným nastavit přísnější podmínky a celkově všechny zastropovat, aby nesloužili agropodnikům k optimalizaci zisků, ale skutečně k podpoře zemědělství.
 
A konečně poslední únorový víkend jsem s ostatními pirátskými poslanci vyrazil na teambuilding, který se konal v krásné přírodě na hranici středočeského kraje s Vysočinou. A co mě čeká v nejbližší době? Určitě lesní zákon, který nás na dvakrát čeká hned na příští (březnové) schůzi. MZe a část poslanců takto “rychle” reaguje na kůrovcovou kalamitu probíhající od roku 2003. Čeká nás hodně práce, protože ani jeden z návrhů není bohužel dobrý.

---

**Související odkazy:**

[Profil Jana Pošváře](https://wiki.pirati.cz/lide/jan_posvar)

[Piráti pracují!](https://piratipracuji.cz/)

---
