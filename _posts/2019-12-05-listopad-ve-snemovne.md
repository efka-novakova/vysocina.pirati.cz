---
date: 2019-12-05
category: blog
tags: listopad Sněmovna Jan Pošvář
layout: post
title: Listopad ve Sněmovně z pohledu Jana Pošváře
author: Jan Pošvář
authorId:  jan.posvar
image: posts/2019-12-05-listopad-ve-snemovne.jpg
---

Praha, 6. prosince 2019 - Po divokých hádkách ve Sněmovně o zvyšování daní a rodičovské jsme začali řešit státní rozpočet. Nejprve jsme na Zemědělském výboru probrali rozpočet Ministerstva zemědělství a Českého úřadu zeměměřického a katastrálního. Později jsme pak ve druhém čtení rozpočtu navrhli, ať se navýší rozpočet Státního pozemkového úřadu na pozemkové úpravy. Pozemkové úpravy mají potenciál výrazně pomoci naší krajině, našemu venkovu a našim zemědělcům. Neděláme si sice iluze, že se provádějí přesně podle našich představ, ale nesouhlasíme s podfinancováním tohoto důležitého úkolu Státního pozemkového úřadu.

Den před připomínkou 30 let od Sametové revoluce jsem společně s mnoha dalšími se zúčastnil demonstrace na Letné.  Obzvlášť v současné době je důležité si hodnoty sametové revoluce připomínat, protože svoboda a demokracie není samozřejmostí ani dnes. Oceňuji, že současná politická situace není lhostejná velké části společnosti včetně zemědělců. Ti dokonce na demonstraci přijeli v traktorech. 

Došlo k předložení zahrádkářského zákona, který následně projednala vláda. Pan premiér na sociálních sítí mluví o podpoře zákona, nicméně vláda má opačný názor. Usnesla se, že v zákoně nebyla odůvodněna společenská potřeba. Zpochybňují veřejnou prospěšnost, neboť jde prý o uspokojování vlastních potřeb‼️ Z těchto a dalších méně závažných důvodů zaujala nakonec neutrální stanovisko. Neutrální stanovisko je sice úspěch pro opoziční návrhy, ale pro návrhy s podporou koalice to bývá špatné znamení. Přitom společenská potřeba je. Český zahrádkářský svaz (ČSZ) reprezentuje 140 tisís lidí a zákon cílí i nad rámec tohoto spolku a většina z nich bojuje s nedostatečnou podporou ze strany státu, krajů a obcí. Veřejná prospěšnost je přímo popsaná v návrhu zákona. Zpochybňovat význam samozásobitelství ve společnosti je stejná blbost, jako zpochybňovat práci jako takovou. Ale chápu, že vláda nemá zájem, aby občané byli více nezávislí. Nicméně věřím, že zákon nakonec neshodí pod stůl. My musíme pohlídat, aby zákon nakonec nezůstal jen prázdnou slupkou nemající žádný efekt. Proto dlouhodobě spolupracujeme s ČSZ a s odborníky jak z praxe, tak z výzkumu.

Na samém konci měsíce proběhl v Jihlavě PirAgroCon, kde jsme s Piráty a jejich příznivci z celého Česka řešili současnou zemědělskou politiku a její budoucnost. Jednalo se o první díl ze série pracovních schůzí, které mají směřovat k překonání zdánlivě neřešitelných úkolů v zemědělství, na které jsme (nejen) ve Sněmovně narazili. 

---

***Související odkazy***:

[Profil Jan Pošvář]( https://www.pirati.cz/lide/jan-posvar/)

[Piráti pracují](https://piratipracuji.cz/)

---

***Kontakt pro média***:

Hana Hajnová, 721 684 323, hana.hajnova@pirati.cz
