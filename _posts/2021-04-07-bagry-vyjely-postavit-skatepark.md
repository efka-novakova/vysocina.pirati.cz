---
date: 2021-04-07
category: blog
tags:
 - sport
 - Havlíčkův Brod
layout: post
title: Bagry vyjely postavit skatepark. Havlíčkobrodští Piráti plní slib svým voličům
author: Jiří Svoboda
authorId: jiri.svoboda
image: posts/2021-04-07-bagry-vyjely-postavit-skatepark.jpg
---

Havlíčkův Brod, 7. dubna 2021 - **V minulém týdnu se rozeběhly stavební práce na novém skateparku, který vyroste nad havlíčkobrodským koupalištěm. Realizace mohla začít i díky iniciativě místních Pirátů, kteří si stavbu skateparku dali do předvolebního programu a v poslední době byli hybateli projektu. Nový skatepark nahradí nevyhovující plochu poblíž katastrálního úřadu u řeky Sázavy.**

Na začátku dubna vyjely bagry na travnatou plochu mezi havlíčkobrodským koupalištěm, severovýchodním obchvatem a zahrádkářskou kolonií Na Nebi, aby připravily prostor pro nový skatepark. *„Rozloha celého skateparku bude více než tisíc metrů čtverečních. Na tisíci metrech betonu najdou vyznavači všech freestylových sportů oddělený betonový bazén a zhruba dvacítku překážek,“* doplňuje havlíčkobrodský zastupitel Jan Kerber (Piráti).

![Bagry vyjely postavit skatepark](https://a.pirati.cz/vysocina/img/posts/2021-04-07-bagry-vyjely-postavit-skatepark-prace.jpg)

Zájem o vlastní sportoviště pro skateboardisty sahá už před rok 1989. Místní široká komunita skejťáků si na své zázemí a sportovní svatostánek musela počkat až do roku 2002, kdy byla v centru města u katastrálního úřadu vybudována asfaltová plocha s několika překážkami. Záhy však bylo jasné, že potřebám plnohodnotného sportoviště nebude ani tento prostor stačit. 

Důležitým milníkem pro vznik nového skateparku se stalo Veřejné fórum v roce 2017, na němž se skatepark, díky iniciativě místních skejťáků, dostal na první místo projektů potřebných pro Havlíčkův Brod. *„Jsem rád, že se nám povedlo navázat na výsledek fóra a během třech let projekt oživit a dovést do konce. Chtěl bych zároveň připomenout, že bez vůle zastupitelstva, vedení města a skateboardové komunity by se stavba nového skateparku nepodařila. Velké díky všem,“* dodává Jan Kerber.

Stavba nového skateparku vyjde městskou pokladnu na 5,5 milionu korun. Součástí projektu jsou také terénní úpravy. První sportovci by se na novém skateparku měli projet v červenci letošního roku. 

![Bagry vyjely postavit skatepark](https://a.pirati.cz/vysocina/img/posts/2021-04-07-bagry-vyjely-postavit-skatepark-projekt.jpg)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
