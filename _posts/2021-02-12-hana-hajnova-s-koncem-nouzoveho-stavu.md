---
date: 2021-02-12
category: blog
tags:
 - nouzový stav
 - Kraj Vysočina
layout: post
title: Hana Hajnová - s koncem nouzového stavu omezení neskončí 
author: Jiří Svoboda
authorId: jiri.svoboda
image: posts/2021-02-12-hana-hajnova-s-koncem-nouzoveho-stavu.jpg
important: true
---

Havlíčův Brod, 10. února 2021 - **Dnes odpoledne začalo slibované jednání Asociace krajů ČR s premiérem Babišem (ANO),  ministrem zdravotnictví Blatným (za ANO) a dalšími členy vlády, jehož cílem bylo navrhnout opatření, která budou platná po konci nouzového stavu. Poslanecká sněmovna včera večer rozhodla, že nouzový stav skončí v neděli 14. února. Jednání mezi vládou a kraji se účastnila také 1. náměstkyně hejtmana Kraje Vysočina Hana Hajnová (Piráti).**

Už dnes je jasné, že s koncem nouzového stavu velká část opatření neskončí. Ministerstvo zdravotnictví prostřednictvím zákona o veřejném zdraví může nadále omezit školy, restaurace či ubytování. *„Klíčové je, že i kdyby nebyl vyhlášen nouzový stav, tak většina těch omezujících opatření zůstává platných. Bavíme se primárně například o školách, protože jsem zaregistrovala, že si spousta lidí myslí, že od pondělka se ty školy otevřou. Neotevřou, to není reálné. I ministerstvo zdravotnictví je připravené, že pokud hejtmani nepožádají o vyhlášení nouzového stavu, tak to opatření o uzavření škol bude platit dál tak, jak platilo doteď,“* doplňuje Hana Hajnová.

Nyní to jsou hejtmani, kdo bude rozhodovat o tom, jakým způsobem se bude řešit epidemie v České republice. Tak by se dala shrnout poslední mediální vyjádření premiéra Babiše. Hejtmani však zatím nenašli shodu v tom, zda vládu znovu požádají o vyhlášení nouzového stavu, nebo v jednotlivých krajích vyhlásí stav nebezpečí. *„Na jednání bylo ze strany hejtmanů patrné, že nejsou spokojení s tím, jaká opatření během těch uplynulých nouzových stavů platila. A zároveň je také po dnešku jasné, že se hejtmani nebudou schopni dohodnout na jednotném stanovisku za asociaci krajů. Jednání ve své podstatě skončilo tím, že jsme se dohodli na tom, že jednání bude pokračovat. Bude pokračovat zítra od šesti hodin večer a do té doby se hejtmani domluvili, že si berou takový čas na rozmyšlenou, aby si promysleli, jaký další krok by preferovali. Dohoda byla taková, že do té doby zatím nikdo o prodloužení nouzového stavu nepožádá,“* říká Hajnová.

Na jednání samozřejmě zazněly i návrhy řešení ze strany jednotlivých hejtmanů. *„Spousta hejtmanů chce otevřít otázku toho, že by požádali o nouzový stav podmíněně. To znamená, že by chtěli nějakou revizi těch opatření, která by měla v rámci nouzového stavu platit a jedním z krajů, který by žádal o úpravu těchto opatření je i Kraj Vysočina. Jedná se nám o to, že bychom chtěli od vlády slyšet konkrétní plán včetně časového harmonogramu, kdy a za jakých podmínek se budou moct například vrátit děti do škol, jakým způsobem plánuje vláda pomoci se zajištěním zdravotního personálu pro očkovací centra a podobně,“* zdůrazňuje 1. náměstkyně hejtmana Hajnová.

O dalším vývoji situace vás budeme samozřejmě i nadále informovat.

**Co se nemění (i když přestane platit nouzový stav):**

•	školy (problém s nákupem testů)

•	restaurace (dále pouze výdejní okénko)

•	ubytování

•	omezení na hranicích

•	návštěvy v nemocnicích, věznicích, sociálních zařízeních

•	nošení roušek

•	sociální zařízení budou dále testovat podle mimořádných opatření

•	profesionální sport BUDE i nadále řešen výjimkou MZ, včetně testů

•	profesionální umělci BUDOU ve stejném režimu, jako dnes, bez diváků

•	BUDOU zakázány hromadné akce

•	bohoslužby BUDOU omezeny na 10% kapacity sedadel v kostele, jako nyní

•	svatby a pohřby BUDOU omezeny na 15 osob

Tato opatření by byla vyhlášena ministerstvem zdravotnictví na základě Zákona o ochraně veřejného zdraví s platností od 15. 2.

**Co se mění:**

•	NENÍ možné omezení shromažďování osob s výjimkou hromadných akcí

•	NENÍ možné omezení pohybu - s výjimkou uzávěry 3 okresů

•	obchody NEBUDOU uzavřeny, jen omezeny (1 osoba na 15 m2)

•	skiareály NEBUDOU zastaveny, jen opatření na řízení rizika (management front)

•	tržiště nebudou uzavřena, ale budou regulována 

•	služby (např. kadeřnictví) budou otevřeny

•	wellness, bazény, sauny NEBUDOU uzavřeny, ale bude omezena kapacita (+testy)

•	ostatní sport NEBUDE zastaven, jen omezen

•	NEBUDOU zakázány nehromadné akce (1 osoba na 15 m2)

•	výstavy, veletrhy, zoo apod. NEBUDOU uzavřeny, budou ale omezeny kapacitou a osobami na m2


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
