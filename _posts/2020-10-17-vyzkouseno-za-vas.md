---
date: 2020-10-17
category: blog
tags:
  - koronavirus
layout: post
title: Vyzkoušeno za vás: Co dělat, když máte (podezření na) Covid?
author: Eva Nováková
authorId:  eva.novakova
image: posts/2020-10-17-vyzkouseno-za-vas.jpg
---

Letní pochybnosti při hledání těch, “kdo ho měli” bohužel pomalu, ale jistě, střídá počítání lidí z našeho okolí, kterým se karanténa i samotný virus dosud vyhýbají. Většina z nás bez problému vyjmenuje hlavní příznaky, známe pravidla [3R](https://koronavirus.mzcr.cz/wp-content/uploads/2020/09/letak-3R.pdf) a víme, že při podezření na nákazu máme volat lékaři a objednat se na test. Ale co dál? Jaký praktický dopad může mít takové podezření na váš každodenní život a život vaší rodiny (pokud tedy neležíte v horečkách)? Které konkrétní kroky udělat?

Náš kolega v sobě Piráta nezapře. I přes mírné příznaky a zvýšenou únavu pro vás sepsal tento návod, jak si má člověk počínat, když z ničeho nic přijde o čich: *“Systém trasování se bohužel ukazuje jako nefunkční. Přestože jsem měl příznaky, k testu jsem se dostal až skoro za týden. Další kontakty jsou trasovány až po obdržení pozitivního výsledku. Mé ženě, se kterou žijeme ve společné domácnosti, řekli, že dokud nebudu mít test, má chodit do práce. To by znamenalo, že virus mohla šířit celých dalších pět dní. Nezbylo nám, než si poradit sami a pokusit se podělit o naše zkušenosti.”*

**JAK MÍT DOMÁCNOST PŘIPRAVENOU NA KARANTÉNU?**

Zajistěte si zásoby, abyste byli schopni se všemi blízkými doma strávit 10 dnů v úplné izolaci. Udělejte to dříve, než to bude potřeba, jinak při nákupu s podezřením již virus možná roznesete.
	
1. 	Nakupte dezinfekci, roušky a respirátory.

2. 	Mějte k dispozici dezinfekční prostředky, kterými můžete dezinfikovat domácnost, hlavně WC, pokud je někdo v ní nakažen.

3. 	Mějte doma léky, které potřebujete, i ty, které vám mohou pomoci při nákaze (paralen/ibalgin, vitamín C).

4. 	Zásobte se trvanlivými potravinami (rýže, luštěniny, konzervy, mouka, suché droždí, olej, cukr, sůl).

5. 	Zásobte se krmením pro svoje domácí mazlíčky.

6. 	Promyslete, bez kterých přístrojů se neobejdete po dobu 10-14 dní. Mějte potřebné baterie.

**CO DĚLAT, KDYŽ MÁTE PŘÍZNAKY NEBO JSTE BYLI V KONTAKTU S NAKAŽENOU OSOBOU?**

> 1. 	Noste všude roušku. I doma.
>
> 2. 	Udržujte odstup. I doma.
>
> 3. 	Omezte kontakty s lidmi.
>
> 4. 	Rodinu vybavte respirátory.
>
> 5. 	Na stůl si dejte dezinfekci na ruce a používejte ji.
>
> 6. 	Použité roušky, kapesníky, rukavice zavírejte do igelitového sáčku. (Pokud vyhazujete, pak v dalším sáčku, který je zavázaný.)
>
> 7. 	Na záchod si dejte dezinfekční sprej a WC za sebou vždy dezinfikujte.
>
> 8. 	Použité nádobí dávejte stranou, ať se ho nedotýkají ostatní. Stejně použité oblečení.
>
> 9. 	Častěji větrejte.
>
> 10. 	Udělejte si klid a vybavte si, s kým jste se těsněji potkali 2-4 dny před projevením prvních příznaků, a mohli jste je nakazit. Tyto lidi co nejdříve obvolejte. Poraďte jim, aby se raději řídili tímto návodem, a aby pozorovali, zda nebudou mít příznaky.
>
> 11. 	Zavolejte svému lékaři. Popište mu svoje podezření či příznaky. (Pravděpodobně vás objedná na test. Výsledky testu však přicházejí pozdě - v době, kdy by lidé, které jste mohli nakazit, už nákazu rozšířili.)
>
> 12. 	Nebudete-li mít negativní výsledek testu (například vás lékař neobjedná), dodržujte tento návod alespoň týden.

---
