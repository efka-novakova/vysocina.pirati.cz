---
date: 2021-05-05
category: blog
tags:
 - Veřejné fórum
 - Kraj Vysočina
layout: post
title: Blanka Lednická - Komentář k veřejnému fóru Kraje Vysočina
author: Blanka Lednická
authorId: blanka.lednicka
image: posts/2021-05-05-blanka-lednicka-komentar-k-verejnemu-foru-kraje-vysocina.png
---

Olešná, 5. května 2021 - **Na konci minulého týdne proběhlo Veřejné fórum Kraje Vysočina. Jeho prostřednictvím kraj hledal náměty pro další rozvoj – na jaké oblasti by se měl zaměřit a co jsou z hlediska odborníků i veřejnosti hlavní problémy k řešení. Nyní máte i vy možnost ovlivnit to, kterým prioritám bude kraj v následujících letech věnovat svou pozornost. Stačí se zúčastnit internetové ankety, která probíhá na [webových stránkách kraje](https://www.mobilnirozhlas.cz/app/anketa/vMXBUjbx).**

Letošní Veřejné fórum proběhlo online, což mi umožnilo zúčastnit se hned tří tematických stolů. Na prvním z nich, který byl věnován zemědělství a lesnictví, jsem byla jen chvíli, protože jsem měla ještě další zastupitelské povinnosti při hodnocení středoškolské odborné činnosti.

Druhým kulatým stolem byla oblast životního prostředí, což je pro mě osobně oblast nejdůležitější. Problémy životního prostředí se v posledních letech projevují čím dál zřetelněji a je i na nás, krajských zastupitelích, abychom je pomohli řešit. 

U tohoto stolu probíhala velmi živá debata, která ukázala dva odlišné pohledy na oblast životního prostředí - technicistní, zaměřený na řešení problémů skrze vodohospodářské stavby a ochranářský, zaměřený na hledání přírodě blízkých opatření. Z toho vyplynula i témata, o kterých jsme na konci hlasovali.

Už před dvěma lety dominovala mezi prioritami ochrana vod, péče o čistotu vod a zadržování vody v krajině i na území obcí a také zadržení vody v zemědělské a lesnické krajině správným způsobem hospodaření. Kraj se zaměřil hlavně na první dva body, tedy ochranu a čistotu vod, a to skrze budování nových vodovodů a kanalizací.

Uvědomuji si potřebnost řešení těchto problémů, do kterých kraj v uplynulých letech investoval nemalé prostředky. Přesto jsem velmi ráda, že po diskuzi a následném hlasování postoupila tentokrát do závěrečného výběru dvě “ochranářská” témata.

Prvním z nich je výkup pozemků - veřejná správa, krajské samosprávy nevyjímaje, má možnost vykupovat pozemky ve zvláště chráněných územích a také další přírodně cenné pozemky. Hlavním důvodem pro takový krok je zajištění vhodného způsobu ochrany a také rozsáhlejší možnosti zadržení vody v krajině. Toto zajistí systémové budování zelené infrastruktury, která je nezbytná pro oživení a obnovu naší přírody.

Výkupy pozemků se v posledních letech staly náplní práce řady pozemkových spolků, kraj by ale neměl zůstávat pozadu. Stát (potažmo tedy i kraj) má dokonce v případě zvláště chráněných území předkupní právo na tamní pozemky a je na čase, aby tohoto práva začal využívat. Inspirací pro pozemky vhodné k výkupu mohou být také evidované lokality ochrany přírody, které zachycují ochranářsky zajímavá místa, která zatím nejsou oficiálně chráněna.

Druhým tématem je podpora zapojení veřejnosti a obcí do praktické ochrany přírody a související vzdělávání. Jedná se především o podporu drobných projektů, které opět povedou k zadržení vody v krajině, k zachování a posílení biodiverzity, obnově mezí, remízků, mokřadů nebo polních cest.

Obzvláště druhé téma vidím i já osobně jako velmi důležité. Jak řekl David Attenborough, člověk nebude chránit něco, k čemu nemá vztah - a nebude mít vztah k něčemu, co nezná. Aktivní podíl veřejnosti i obcí na ochraně přírody tak může pomoci řešit další problémy v této oblasti. Proto budu ráda, když v probíhající anketě dáte svůj hlas také ochraně naší přírody. 

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
