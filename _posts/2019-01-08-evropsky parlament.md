---
date: 2019-01-08
category: blog
tags: volby Evropský parlament primárky
layout: post
title: Vysočina nominuje do primárek na lídra eurovoleb Mikuláše Peksu
author: Hana Hajnová
authorId: hana.hajnova    
image: posts/2019-01-08-evropsky parlament.jpg
---

**Již 23. května letošního roku se otevřou volební místnosti ve 27 členských zemích Evropské unie a její občané si budou volit své zástupce do Evropského parlamentu. Čeští Piráti by v nich rádi uspěli a posílili tak pirátský vliv na jednu z klíčových evropských institucí, ve které aktuálně zasedá jediná Pirátka - Němka Julia Reda ve frakci Zelených a Evropské svobodné aliance. Piráti napříč republikou právě jednají o primárních volbách, které určí nominanty na kandidátní listinu pro volby do Evropského parlamentu.**

---

Celostátní fórum Pirátské strany nedávno rozhodlo o změně Jednacího řádu strany. Díky této změně mohou nominace do primárních voleb do Evropského parlamentu navrhovat krajská sdružení svým usnesením nebo skupina členů. Přihlašování uchazečů o krajskou nominaci na Vysočině skončilo 31. 12. 2018, kdy uchazeči zároveň uváděli, o které pozice na kandidátní listině usilují (lídr, čelní pozice, ostatní pozice).

V současné době probíhá na Vysočině jednání a hlasování o jednotlivých kandidátech. 5. ledna byl Krajským sdružením Vysočina nominován na lídra do eurovoleb Mikuláš Peksa. Stačilo mu k tomu jedno kolo hlasování, když jako jediný ze 3 uchazečů získal potřebnou nadpoloviční většinu. Do 9. ledna běží první kolo ve věci nominace na čelní pozice (2. - 5. místo na kandidátce), o které se ucházejí Markéta Gregorová, Marcel Kolaja, Lukáš Lev Červinka, Jiří Lehejček, Jana Kolaříková, Lukáš Blažej, Matej Šandor, Giuseppe Maiello, Marek Nečada, Ladislav Koubek a Ondřej Kolek. Hlasování je dvoukolové - v prvním kole se hlasuje o přípustnosti kandidáta do nominace, ve druhém se již vybírají konkrétní čtyři kandidáti pro nominaci. Pro postup je vždy potřeba získat nadpoloviční většinu hlasujících.

Vedení kraje po skončení hlasování o jednotlivých kandidátech odevzdá "krajskou nominaci" celostátnímu fóru. Kandidáti nominovaní krajem (nebo skupinou členů) se budou ucházet o své finální místo na pirátské kandidátní listině na zasedání celostátního fóra ve dnech 19. - 20. ledna 2019 v Táboře v hotelu Palcát.

*"Eurovolby jsou velmi důležité z hlediska všech agend, které naše země nemůže řešit sama. Naší vizí je vzdělaná, digitálně propojená Evropa, která bude globálním lídrem a ochráncem svobody ve virtuálním i skutečném světě, individuálního soukromí a udržitelného rozvoje celé planety - a vrácení důvěry v tuto možnost."* uvedla místopředsedkyně Pirátů Olga Richterová. A předsedkyně Krajského sdružení Pirátů na Vysočině Michaela Vodová dodává: *"Chceme, aby občané, kteří se rozhodnou podpořit svým hlasem Piráty, jasně věděli, jak budeme po volbách pracovat pro Česko i pro Evropu. Evropský parlament pro nás není odkladištěm vysloužilých politiků, ale důležitým nástrojem pro prosazování našeho programu."* 

Jak je naší tradicí, Republikové předsednictvo ve spolupráci s Volebním Výborem a Zahraničním odborem zpracovalo Povolební strategii pro volby do Evropského parlamentu 2019 a Kodex europoslance. Tyto dokumenty vycházejí z obdobných dokumentů použitých pro sněmovní volby 2017 a při svém vzniku prošly několikatýdenním členským připomínkováním na Pirátském fóru. Na základě usnesení Republikového předsednictva ze dne 17. 12. 2019 jsou oba dokumenty předloženy k projednání a schválení Republikovému výboru.

--------------
**ODKAZY**

[Profil Mikuláše Peksy](https://www.pirati.cz/lide/mikulas-peksa/)

[Jednání celostátního fóra](https://forum.pirati.cz/viewtopic.php?f=477&t=44866) ve věci primární volby pro sestavení kandidátní listiny k volbám do Evropského parlamentu

[Jednání krajského fóra Vysočina](https://forum.pirati.cz/viewtopic.php?f=416&t=44806) ve věci krajských nominací na Vysočině pro volby do Europarlamentu

[Jednací řád celostátního fóra](https://wiki.pirati.cz/rules/jdr#navrhovani_kandidatu)

[Povolební strategie (jednání Republikového výboru)](https://forum.pirati.cz/viewtopic.php?f=248&t=45318)

[Celostátní fórum Pirátů v Táboře 2019](https://cf2019.pirati.cz/)


--------------
**Kontakty pro média:**

*Hana Hajnová, hana.hajnova@pirati.cz, 721 684 323*

*Michaela Vodová, michaela.vodova@pirati.cz, 602 276 233*

---
