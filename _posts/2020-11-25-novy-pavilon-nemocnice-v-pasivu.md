---
date: 2020-11-25
category: blog
tags:
  - zdravotnictví
  - životní-prostředí
layout: post
title: Nový pavilon Nemocnice Pelhřimov se postaví v pasivním energetickém standardu
author: Jan Říčan
authorId:  
image: posts/2020-11-25-novy-pavilon-nemocnice-v-pasivu.jpg
---

*Jihlava, 25. listopadu 2020* - ***Krajský projekt výstavby nového pavilonu dětského, gynekologicko-porodnického a neurologického oddělení Nemocnice Pelhřimov bude podpořen finančními prostředky Evropské unie, a to částkou téměř 50 milionů Kč. Nová šestipodlažní budova, jejíž výstavba byla zahájena začátkem listopadu 2020 a měla by být dokončena nejpozději počátkem roku 2023, bude splňovat parametry pasivního energetického standardu, což hrálo klíčovou roli pro získání dotace.***
 
O získání dotace nyní informovalo Ministerstvo životního prostředí, které je řídícím orgánem Operačního programu Životní prostředí 2014–2020, Kraj Vysočina. V tuto chvíli Státní fond životního prostředí ČR ve spolupráci s Ministerstvem životního prostředí připravuje vydání Rozhodnutí o poskytnutí dotace. Jedná se o objekt s minimální potřebou tepla na vytápění a velmi dobře tepelně izolovanou obálkou budovy. Konstrukce je navržena bez tepelných mostů, a tak zaručuje minimalizaci tepelných ztrát a tepelnou pohodu. Realizací projektu dojde rovněž ke zlepšení vnitřního prostředí pro pacienty a personál, zefektivnění provozu nemocnice a zlepšení kvalitativního standardu poskytované péče.

*„Kraj Vysočina se dlouhodobě zajímá o sledování nových technologií a trendů v oblasti energetiky, proto je i téma budování objektů s minimálními nároky na spotřebu energie součástí Územní energetické koncepce Kraje Vysočina,“* uvádí náměstkyně hejtmana pro oblast regionálního rozvoje, územního plánu a stavebního řádu Hana Hajnová.

Tento projekt je spolufinancován Evropskou unií – Evropským fondem pro regionální rozvoj v rámci Operačního programu Životní prostředí.

---

Jan Říčan, odbor regionálního rozvoje

Krajský úřad Kraje Vysočina

tisk@kr-vysocina.cz 
