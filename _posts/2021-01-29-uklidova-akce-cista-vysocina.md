---
date: 2021-01-29
category: blog
tags:
  - životní prostředí
layout: post
title: Úklidová akce Čistá Vysočina se uskuteční letos v dubnu
author: Jiří Svoboda
authorId: jiri.svoboda
image: posts/2021-01-29-uklidova-akce-cista-vysocina.jpg
important: true
---

Jihlava, 29. ledna 2021 - **Tradiční úklidová akce s názvem Čistá Vysočina, která je zaměřena na úklid veřejného prostranství a přírody, se letos uskuteční v termínu od 12. do 25. dubna 2021. Loňský ročník nemohl proběhnout kvůli vládním nařízením a koronavirové epidemii. Doufejme tedy, že také letošní ročník nepřekazí onemocnění covid-19.**

Už se stalo zvykem, že projekt Čistá Vysočina probíhá v celém našem kraji. Do úklidu se mohou zapojit všichni, tedy jednotlivci, organizované i neorganizované skupiny, neziskovky, obce, firmy nebo třeba školy. *„Pro registrované účastníky připraví Kraj Vysočina jako vždy pytle na odpadky a ochranné pomůcky. Pro malé školáky jsou z důvodu zajištění jejich bezpečnosti připraveny reflexní vesty v odpovídající velikosti,“* informovala Hana Hajnová (Piráti), náměstkyně hejtmana Kraje Vysočina pro oblast regionálního rozvoje.

Veřejnost se do akce Čistá Vysočina 2021 bude moci zapojit od 12. do 25. dubna, přičemž se musí [zaregistrovat na webových stránkách kraje,](https://www.kr-vysocina.cz/cista-vysocina-2021/d-4104881/p1=3380) a to nejpozději do 28. 2. 2021. Při registraci vyplníte krátký formulář, na mapě označíte úsek sběru, vyberete si termín, kdy chcete uklízet, zadáte počet účastníků, reflexních vest a pytlů.

Čistá Vysočina však není jedinou úklidovou akcí, s níž se můžete v našem kraji setkat. V jarních měsících se, samozřejmě v závislosti na aktuální epidemické situaci, uskuteční například události Ukliďme svět, Ukliďme Česko, Čistá Sázava a další. Těchto akcí se také pravidelně zúčastňují Piráti z jednotlivých místních sdružení. *„Ve Hvězdoňovicích se zúčastníme akce Ukliďme Česko! Účastní se i okolní obce a uklízí se především cesty vedoucí k Třebíči,“* říká pirátská zastupitelka Hvězdoňovic Viktorie Vidláková. *„S rodinou se akce Čistá Vysočina zúčastňujeme přes 10 let. Čistíme úsek z Lipnice nad Sázavou do Okrouhlice,“* doplňuje Jan Sztacho (za Piráty), člen výboru pro životní prostředí zastupitelstva města Havlíčkův Brod.

**Harmonogram akce Čistá Vysočina 2021**

• Přihlášení probíhá do 28. 2. 2021 prostřednictvím elektronického formuláře na webových stránkách Kraje Vysočina: [www.kr-vysocina.cz/cistavysocina](www.kr-vysocina.cz/cistavysocina)

UPOZORNĚNÍ: Přihlášky z loňského ročníku platí, balíčky jsou už připraveny. Účastníci budou emailem vyzváni, aby aktualizovali pouze datum sběru.

• Dne 28. 2. bude přihlašování uzavřeno. Zájemce vyplní krátký formulář, tím nám pomůže zajistit dobrou organizaci celé akce.

• Úklid bude probíhat v termínu 12. – 25. 4. 2021.

• Registrovaní účastníci obdrží zdarma pytle na odpadky (průhledné na plasty a černé na ostatní komunální odpad).

• Odpadky se třídí a nechávají se v zavázaných pytlích vedle komunikací.

• Svoz sebraného odpadu u silnic I., II. a III. třídy mimo obec zajistí zdarma Krajská správa a údržba silnic Vysočiny.

• V případě úklidu přímo v obcích a městech budou poskytnuty pouze pytle a účastníci si musí zajistit odvoz odpadků po dohodě s vlastníkem pozemku.

• Akce nenahrazuje svoz domácího velkoobjemového odpadu!

---

***KONTAKT PRO NOVINÁŘE***

Jiří Svoboda, 724 235 840, <jiri.svoboda.hb@pirati.cz>
