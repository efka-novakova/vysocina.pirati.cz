---
date: 2020-02-11
category: blog
tags: krajské-volby Vysočiny lídryně 
layout: post
title: Piráti na Vysočině představili čelo kandidátky pro krajské volby. V programu se chtějí zaměřit na rozvoj venkova a boj se suchem
author: Redakce 
authorId:  
image: posts/2020-02-11-predstaveni-cela-kandidatky.jpg
---

*Jihlava, 11. února 2020* – Na dnešní tiskové konferenci v Jihlavském pirátském centru představili Piráti prvních 9 kandidátů pro letošní krajské volby. Kandidáty vybírali přímo členové krajského sdružení Vysočina v online primární volbě. Lídryně Hana Hajnová zároveň nastínila základní programové priority, se kterými se budou Piráti ucházet o premiérový vstup do krajského zastupitelstva na Vysočině.

*„Krajské sdružení České pirátské strany čítá na Vysočině již 53 členů a 21 registrovaných příznivců“*, zmínila v úvodu krajská předsedkyně Blanka Lednická. Ta označila zvolené čelo kandidátky jako vyvážené po stránce geografického i odborného zastoupení. A koho konkrétně Piráti vybrali? 

1.	Mgr. Hana Hajnová, Telč, zastupitelka, místopředsedkyně místního sdružení Mikroregion Telčsko, projektová manažerka, zodpovídá za oblast regionálního rozvoje

2.	RNDr. Jan Břížďala, Třebíč, místopředseda krajského sdružení Vysočina, zástupce ředitelky Agro školy Pozďatín, středoškolský učitel matematiky a chemie, zodpovídá za oblast školství

3.	Bc. Blanka Lednická, Olešná u Havlíčkova Brodu, předsedkyně krajského sdružení Vysočina, OSVČ, zodpovídá za oblast zemědělství a životního prostředí

4.	Ing. Jiří Wiche, Havlíčkův Brod, člen finančního výboru zastupitelstva, ekonom, zodpovídá za oblast investic a majetku

5.	Pavel Knežik, Pelhřimov, IT administrátor, zodpovědný za oblast otevřeného úřadu a  smart regionu

6.	Bc. Eva Nováková, Jihlava, zastupitelka, místopředsedkyně krajského sdružení Vysočina, místopředsedkyně místního sdružení Jihlavsko, plánovačka logistiky, dříve vedoucí sociální služby, zodpovědná za sociální oblast

7.	Roman Pašek, Třebíč, zastupitel, místopředseda krajského sdružení Vysočina, programátor analytik, zodpovídá za oblast kultury a cestovního ruchu

8.	Mgr. et Bc. Milan Daďourek, Počítky, místopředseda Rozhodčí komise České pirátské strany, farmář, externí poradce, zodpovědný za oblast regionálního rozvoje s důrazem na udržitelný rozvoj venkova

9.	Miroslav Vácha, DiS., Třeštice, zdravotnický záchranář, místopředseda základní odborové organizace zdravotnické záchranné služby Kraje Vysočina, zodpovědný za oblast zdravotnictví 

Program do krajských voleb Piráti ještě pilují, ale již nyní prozradili, že se chtějí zaměřit na malé obce, které jsou pro Vysočinu typické, pro které vnímají jako klíčovou dostupnost – a to nejen tu dopravní, ale i dostupnost kvalitního vzdělání, dostupnou zdravotní péči, dostupnost služeb i kvalitního internetového připojení.

*„Velkou výzvou, se kterou se budeme muset na Vysočině v následujících letech vyrovnat, je kůrovcová kalamita, která devastuje naše lesy a která je důsledkem přetrvávajícího sucha a špatného zacházení s vodou v krajině. To potřebujeme změnit. Naším cílem je živá krajina s dostatkem vodních zdrojů a spokojení lidé, kteří v ní rádi žijí,“* uvedla pirátská lídryně Hana Hajnová. 

---

***Odkazy***

[Hana Hajnová](https://vysocina.pirati.cz/lide/hana-hajnova/)


**Kontakt pro média**

Jiří Svoboda, <jiri.svoboda.HB@pirati.cz>, 724 235 840
