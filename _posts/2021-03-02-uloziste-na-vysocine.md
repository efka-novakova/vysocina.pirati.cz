---
date: 2021-03-02
category: blog
tags:
  - úložiště
layout: post
title: Úložiště na Vysočině? Kraj chce být obcím partnerem
author: Milan Dadourek
authorId: milan.dadourek
image: posts/2021-03-02-uloziste-na-vysocine.jpg
important: true
---

Jihlava, 2. března 2021 - **V průběhu minulého týdne byly na krajský úřad doručeny dopisy z potenciálně zvažovaných lokalit pro výstavbu hlubinného úložiště radioaktivního odpadu. V současné chvíli jsou takové lokality na území Kraje Vysočina dvě – tzv. lokalita *„Hrádek“,* spadající do oblasti pod Čeřínkem na Jihlavsku a lokalita *„Horka“* na Budišovsku. Obce z okolí Čeřínku požádaly Radu kraje o spolupráci, pomoc a nabídly společnou koordinaci dalšího postupu. Obce z Budišovska poslaly stejný dopis jako loni před zářijovým zastupitelstvem požadující projednání na půdě krajského zastupitelstva.** 

Radní kraje se touto problematikou zabývali mj. při přípravě programového prohlášení rady a dohodli se na formulaci, že *„v otázce výběru možné lokality pro hlubinné úložiště radioaktivního odpadu, která se Kraje Vysočina stále týká, trváme na tom, aby byl výběr finální lokality proveden se zohledněním oprávněných zájmů dotčených obcí i kraje a po vypořádání veškerých důvodných rizik souvisejících s umístěním,“* viz Programové prohlášení Rady Kraje Vysočina ze dne 23. 2. 2021.

Zároveň se rada kraje dohodla, že hlavní kontaktní osobou bude v této problematice i nadále statutární náměstkyně hejtmana Hana Hajnová. *„Se starosty dotčených obcí jsem již v kontaktu, i přes aktuální situaci se mi podařilo s některými z nich sejít a probrat možnosti společného postupu,“* uvádí Hana Hajnová. 

*„V pátek 26. února jsem na zmíněné dopisy odeslala odpovědi s návrhem na vytvoření společné komunikační platformy, kde bychom si mohli předávat informace a zároveň se domlouvat na koordinaci společného postupu. Jako zásadní vidím schopnost definovat společné zájmy všech dotčených obcí a poté hledat cesty, jak jich dosáhnout. Projednání na nejbližším jednání krajského zastupitelstva proto úplně nepředpokládám,“* doplnila statutární náměstkyně hejtmana Kraje Vysočina Hajnová.   


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
