---
date: 2020-01-13
category: blog
tags: Celostátní-fórum Ivan-Bartoš Hana-Hajnová
layout: post
title: Celostátní pirátské fórum zvolilo o víkendu Ivana Bartoše znovu do funkce předsedy strany. Piráti z Vysočiny představili lídryni.
author: Redakce
authorId:  
image: posts/2020-01-13-cf-2020-lidryne.jpg
---

*13. ledna 2020, Jihlava* – Post předsedy České pirátské strany obhájil v sobotu v Ostravě na Celostátním pirátském fóru Ivan Bartoš. V prvním kole volby předsedy získal podporu 93 procent všech hlasujících. Ti mohli hlasovat pro více kandidátů, svůj hlas tak mohli dát rovněž pirátským poslancům Mikulášovi Ferjenčíkovi a Vojtěchu Pikalovi. Z celkem 653 hlasů Bartoš obdržel 606, Vojtěch Pikal 376 a Mikuláš Ferjenčík 261 hlasů. Do druhého kola volby se kvalifikoval jak Bartoš, tak i Pikal, který však z účasti ve druhém kole odstoupil a předsedou se opětovně stal Bartoš.

Na tiskové konferenci po svém zvolení Ivan Bartoš poděkoval za důvěru a zároveň zdůraznil výzvy, které Piráty čekají v následujícím období: *„Musíme být i nadále nejaktivnější stranou v české politice, kterou dle mne nyní jsme. Dále je nezbytné zaměřit se na zvyšování kompetencí členů strany. Velkou výzvou jsou bezesporu nadcházející krajské volby. Po těch minulých jsme získali devět krajských zastupitelů, to chceme nyní zdesetinásobit a být zastoupeni ve všech krajích.“*

Krajským a senátním volbám byl věnován odpolední blok Celostátního fóra, kde se představovali jednotliví lídři. Piráty na Vysočině povede telčská zastupitelka Hana Hajnová, která do krajské politiky vstupuje s tím, že chce *„zvýšit atraktivitu Vysočiny tak, aby na ní lidé chtěli žít, pracovat i vychovávat své děti. To nepůjde bez podpory kvalitního vzdělávání, efektivního využívání moderních technologií, dostupné zdravotní péče nebo zatraktivnění nabídky práce prostřednictvím hledání nových klíčových odvětví, které kraji pomohou lépe čelit výzvám 21. století.“* Spolu s ní se fóra účastnili i další krajští kandidáti, kteří již byli zvoleni na kandidátní listinu v pořadí Jan Břížďala (Třebíč), Blanka Lednická (Olešná), Jiří Wiche (Havlíčkův Brod) a Pavel Knežik (Pelhřimov). Další čelní kandidáty Piráti na Vysočině volí jednotlivě v primární volbě, která potrvá do začátku února. 

---

**Odkazy**

[VIDEO](https://www.youtube.com/watch?v=42bZHQOJGYQ)


