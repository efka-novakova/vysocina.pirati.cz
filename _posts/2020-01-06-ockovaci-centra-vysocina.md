date: 2021-01-06
category: blog
tags:
 - koronavirus zdravotnictví
layout: post
title: Kraje musí očkovací strategii převzít na svá bedra
author: Jan Břížďala
image: 2021-01-06-ockovaci-centra-vysocina.jpg
important: true
---

Jihlava, 6. ledna 2021 - Po včerejším jednání mezi hejtmany a členy vlády je jasné, že očkovací strategii musí na svá bedra převzít jednotlivé kraje. Zeptali jsme se proto 1. náměstkyně hejtmana Kraje Vysočina Hany Hajnové (Piráti), jak vidí dosavadní vládní kroky kolem vakcinace proti covidu a jejich dopady na Kraj Vysočina.

Ani včera krátce po obědě nebylo jasné, jak má vypadat tzv. očkovací strategie v boji proti pandemii nemoci covid19. Až po jednání Asociace krajů ČR s premiérem Babišem (ANO) a ministrem zdravotnictví Blatným (za ANO) hejtmani získali další informace. Mimo jiné se dozvěděli, že právě kraje budou zřizovat očkovací centra.

**Jak se díváte na to, že oproti prvním vládním předpokladům, si jednotlivé kraje budou muset sami poradit se zřízením očkovacích center?**
*To, že si kraje včetně Vysočiny budou muset zajistit logistiku očkování zcela samy je smutné, ale plně to dokresluje manažerské schopnosti naší vlády. Na jednu stranu jsem proto možná i ráda, že vláda opustila ambici centrálního řízení celého očkovacího procesu a omezila svou roli jen na nákup vakcín a registrační systém. Na druhou stranu bych ale čekala mnohem vstřícnější a proaktivnější přístup v komunikaci s kraji a také větší spolupráci při zajištění tolik potřebného a v současné situaci velmi přetíženého zdravotního personálu.*

Kraj Vysočina měl dosud k dispozici 975 dávek vakcíny, přičemž včera mělo dorazit dalších 2340 dávek. Do konce března je počítáno s 43 tisíci dávek očkovací látky Pfizer.

**Myslíte si, že avizovaných 43 tisíc dávek do konce března je pro Vysočinu, která má více než 500 000 obyvatel, adekvátních?**
*Upřímně nedokážu posoudit, zda je 43 tisíc dávek samo o sobě moc, nebo málo, ale pokud myslí pan ministr Blatný vážně svou ambici do léta proočkovat až 5 milionů lidí, tak těch 43 tisíc dávek vakcíny na 3 měsíce pro Vysočinu k naplnění takového cíle málo je. Nesmíme totiž zapomínat, že počet dodaných vakcín je potřeba dělit dvěma, jelikož každý očkovaný dostává 2 dávky vakcíny.*

**Jak hodnotíte dosavadní vládní očkovací strategii?**
*Kroky vlády směrem k očkování hodnotím stejně jako vládní přístup k celé epidemii – zmatek a špatná komunikace. Je to strategie šitá horkou jehlou, která se opět mění za běhu podle toho, na co se zrovna přijde, že se zapomnělo. Zatímco okolní státy připravovaly své očkovací strategie již několik měsíců, my jsme viděli první „strategii“ na poslední chvíli jen pár dní před tím, než do Česka dorazila vakcína. A vzniklou logistickou nepřipravenost hodila vláda opět alibisticky na krajské samosprávy, aby se mohla chlubit tím, jak všechno skvěle zařídila.*

**V první jarní vlně covidu se Česko semklo a vzájemně jsme si pomáhali. Existuje nějaký způsob, jak můžeme třeba i dnes v souvislosti s vakcinací dobrovolnicky pomoci?**
*Možnost dobrovolnické pomoci je dobrá otázka a určitě jí zkusím s kolegy v radě kraje prodiskutovat. Napadá mě, že v okamžiku, kdy bude zajištěna dodávka vakcíny v mnohanásobně vyšším množství než dnes a bude dávat smysl zřízení očkovacích center, tak by dobrovolníci mohli pomoci jednak se zařízením těchto center a pak možná i při samotném jejich provozu jako např. administrativní podpora nebo doprovod pro očkované.*

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
