---
date: 2020-12-03
category: blog
tags:
  - pomáháme
  - školství
layout: post
title: Sbírka počítačů pro děti - Díky darům Piráti na Vysočině pomohli deseti rodinám
author: Eva Nováková
authorId:  eva.novakova
image: posts/2020-12-03-dekujeme-za-pocitace-a-notebooky-pro-deti.jpg
important: true
---

Deset rodin z Vysočiny obdrželo darovanou výpočetní techniku, díky které školou povinné děti získaly možnost se účastnit distanční výuky. Sbírka byla součástí celorepublikové iniciativy, kterou Piráti spustili s příchodem podzimních mimořádných vládních opatření. K těm patřilo i uzavření škol a přechod na online vzdělávání. I během druhé vlny se ale ozývaly rodiny, zejména pak rodiče samoživitelé, jimž pro účast jejich dětí na distanční výuce chybělo potřebné vybavení.

*“Na Vysočině jsme se k iniciativě velmi rádi připojili. Sběrné místo jsme zřídili v našem Jihlavském pirátském centru a výzvu šířili zejména po sociálních sítích. Zhruba desítka dárců nám přinesla notebooky, stolní počítače, monitory, klávesnice, myši, sluchátka, webkamery a další nezbytné vybavení, které jsme zkontrolovali, nainstalovali svobodný operační systém a distribuovali dále do rodin,”* říká koordinátorka sbírky Eva Nováková.

Rodiny, které počítače potřebovaly, se často ozývaly samy, s několika žádostmi o vybavení pro své klienty se na nás obrátily i neziskové organizace, zejména z Jihlavy. Mezi dětmi se objevovaly i děti se speciálními vzdělávacími potřebami, jako dárci se hlásili jednotlivci i organizace. Obě skupiny ocenily možnost poslat své nevyužívané vybavení dále do rodin, ve kterých může ještě posloužit. Výzva tak v sobě obsahovala kombinaci aspektu udržitelnosti a solidarity s těmi, na které koronavirová krize dopadla nejvíce.

Celostátně se zapojily na dvě stovky dárců, kteří do sbírky přispěli více než třemi stovkami počítačů (PC, notebooků nebo tabletů) a dalším vybavením. *“Sbírku vítám jako jeden ze způsobů, který přispěl k zapojení znevýhodněných dětí do výuky. To se bohužel i během druhé vlny ukázalo jako přetrvávající problém, na nějž vláda nebyla dostatečně připravena. Jestliže po žácích požaduje, aby se účastnili distanční výuky, musí k ní mít zajištěn přístup. Některým žákům poskytlo vybavení MŠMT (prostřednictvím škol), další rodiny dosáhly na pomoc různých nadací, stále jsme se ale dozvídali o dětech, pro které byla výuka nedostupná,”* dodává nově zvolený krajský radní pro oblast školství a IT, Jan Břížďala.

---

**Kontakt pro média:**

Hana Hajnová, 721 684 323, <hana.hajnova@pirati.cz>
