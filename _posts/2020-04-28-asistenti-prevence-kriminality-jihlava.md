---
date: 2020-04-28
category: blog
tags: bezpečnost Jihlava
layout: post
title: Plníme program - V květnu začnou občané v jihlavských ulicích potkávat asistenty prevence kriminality
author: Redakce
authorId:  
image: posts/2020-04-28-asistenti-prevence-kriminality-jihlava.jpg
---

*Jihlava, 28. dubna 2020* - ***Během března a dubna proběhla i přes značná omezení výběrová řízení na čtyři pozice asistentů prevence kriminality. Ti nastoupí v květnu a po zaškolení je město vyšle do ulic Jihlavy, kde podpoří městskou policii při řešení různých situací, které mohou vést k protiprávnímu jednání nebo narušování občanského soužití a sousedských vztahů.***

Projekt schválilo zářijové zastupitelstvo, kde pro něj hlasovala i naše zastupitelka Eva Nováková: *“Když jsem vedla sociální službu, která poskytovala terénní sociální práci ve vyloučených lokalitách a komunitách, realizovali jsme s kolegy a kolegyněmi projekt zaměřený právě na prevenci kriminality. Chtěli jsme jím přispět k tomu, aby se členové a členky romské komunity mohli sami zapojovat do hledání řešení přínosných pro ně samé i pro majoritní společnost. Jedním z řešení, které účastníci sami identifikovali, byli právě asistenti prevence. Projekt tak přímo reaguje na jejich potřeby a díky tomu má od začátku velkou šanci na úspěch.”*

Jejich zřízení si současná koalice zařadila mezi své programové priority a schválila je spolu se Strategickým plánem sociálního začleňování města Jihlavy pro období 2019-2022, který zastupitelstvu předložil uvolněný radní Daniel Škarka (Fórum Jihlava). Projekt podpořil i ředitel městské policie Jan Frenc, který stál u jeho zrodu v České republice. *“Jsem ráda, že už ve svých počátcích má projekt v romské komunitě takový ohlas a že se do výběrového řízení přihlásilo tolik kvalitních kandidátů,”* pokračuje Eva Nováková, která byla členkou výběrové komise.

Jedním z vybraných uchazečů je i David Drevňák, který dříve působil jako pracovník v sociálních službách v Oblastní charitě Jihlava: *“O asistentech prevence kriminality už jsem slyšel z jiných měst. Líbilo se mi, že Romové mohou tímto způsobem pomáhat městu a být mostem mezi romskou komunitou a policií. Myslím, že mohou pomoci předejít mnohým nedorozuměním. Když jsem slyšel, že budou i v Jihlavě, hned jsem se přihlásil. Asi hlavně proto, že zde mohu získat další zkušenosti, otevřela se mi i možnost dodělat si maturitu a nastoupit přímo k městské polici, což mě dříve nenapadlo. Jsem rád u nových věcí, které mohou přispět k lepšímu životu v Jihlavě.”*

Luboš Patkaň, druhý ze čtyř nových asistentů dodává: *“V tuhle chvíli je to pro mě výzva a velká neznámá, na hodnocení bych počkal až třeba po třech měsících. Celý život jsem pracoval ve fabrikách a na stavbách, ale zároveň jsem měl vždy sen dokončit střední vzdělání a vstoupit do armády. Jsem hrdý Rom a mým přáním je posouvat romskou komunitu kupředu, být vzorem a ukázat, že člověk může překonat hodně překážek. Celý život pracuju i s neromy, proto vím, že hodně problémů vzniká ze strachu a neznalosti. Chtěl bych mezi děti, co teď tráví svůj čas v ulicích Jihlavy, vrátit respekt k romské kultuře a úctu ke starším, a umožnit jim, aby i ony mohly mít lepší život.”*

---

**Kontakt pro média**

Hana Hajnová, <hana.hajnova@pirati.cz>, 721 684 323
