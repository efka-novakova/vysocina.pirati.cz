---
date: 2019-05-24
category: blog
tags: eurovolby Ivan Bartoš rozhovor
layout: post
title: Ivan Bartoš - Když usínáte v demokracii, můžete se probudit v totalitě
author: Kristina Němcová
authorId: 
image: posts/2019-05-24-ivan-bartos-rozhovor.jpg
---

Zajímá současnou generaci maturantů politika? A na co by se zeptali předsedy Pirátské strany, kdyby se s ním setkali? Odpovědi přináší rozhovor Kristýny Němcové, letošní maturantky z VOŠ sociální v Jihlavě, která využila příležitosti k setkání s Ivanem Bartošem v neděli 19. května v Havlíčkově Brodě a udělala s ním krátký rozhovor.  

**Vaše strana nedávno oslavila deset let od vzniku. Jaká je vaše vize pro příští dekádu?**

No my jsme si hlavně před deseti roky mysleli, že když máte dobrou vůli, tak to jde rychle. Ale bylo to deset let dřiny a odříkání. A vím, o čem mluvím. O práci zadarmo. Teď teprve prvních 22 Pirátů - poslanců a pirátští zastupitelé to mohou dělat jako povolání nebo poslání. A my tu politiku budeme dělat, dokud změny, kvůli kterým jsme šli do politiky, neprosadíme. To znamená, že musíme vyhrávat volby a pracovat na sobě. Já před námi vidím dalších deset let aktivní politiky.

**Pokud se dostanete do Evropského parlamentu, jak tvrdí průzkumy, budete mezi stranami z České republiky nováčky. Co můžete nabídnout a jak chcete reprezentovat Českou republiku, která má pověst nevděčného státu?**

Špatnou pověst nevytváří europoslanci, ale ministři a premiér, kteří jednotlivá jednání za danou zemi vedou. Já si myslím, že se zejména nepodařilo žádné politické straně propojit evropskou politiku s domácí. To, jak fungujeme deset let ve Sněmovně, komunálu a v Senátu se musí rozšířit jenom o tu dimenzi Evropského parlamentu. A v tom si myslím, že se budeme lišit.

Lidé ani neznají, jaké tam máme europoslance. Já tedy taky nevyjmenuji všechny, což svědčí o tom, že práce europoslanců nejde doma vidět. Navíc lidé ani nemají představu, jak moc je to propojené a jak je důležité budovat společně evropský projekt a opravovat ho.

**Mezi zeměmi EU máme velmi malou volební účast. Čím to je a jak ji zvýšit?**

Je to tím, že strany nepropojují evropskou politiku s tou naší. Tady se jedou domácí zákony a i ve zpravodajství je prostor na pokrytí evropských témat dost malý. Lidi, třeba i starší generace, nejsou zvyklí, že tyhle volby jsou důležité. To je třeba jim vysvětlit. V tuhle chvíli je odhad volební účasti 22%, což je více než minule a nám to paradoxně může nahrát, protože jádro voličů Pirátů je mezi 25 – 35 lety a lidi si uvědomují, co Evropská unie mění. Ale obecně by měla být větší. Lidé by měli cepovat svoje europoslance, co si tady přejí a co ne. Nízká informovanost nahrává tomu, že volby jsou posazené mimo zájem.

**A teď z trochu jiného, i když také velmi aktuálního soudku. Jak chtějí Piráti řešit problém s přehnanou spotřebou plastů?**

Asi jsme jediní ve Sněmovně, kdo seriózně tento problém řeší, nejen na billboardech. Vždycky je nějaká dobrá myšlenka, pak se do toho navezou výrobci čehokoliv a vyleze z toho marginálie, že se budou rušit uchošťoury. Ale tlak na snižování plastů by měl přijít z Evropské unie, protože v jednotlivých zemích to vlády neuhrají. My se snažíme jít příkladem, takže i ve Sněmovně jsme na všech výborech zrušili plastové lahve, díky naší intervenci. Tento problém je veliký, plastů se nezbavíme, ale můžeme prosazovat princip ekologického designu obalu, protože primárně je to obalový materiál, který vyhodíte. Koupíte si malou lahvičku parfému, jež je v obalu, co se skládá ze tří různých materiálů a 90% z toho hned vyhodíte, protože je to jen líbivý obal. Myslím, že je důležité, že to vnímají i lidi u nás. Začínají růst bezobalové obchody, lidi si nosí vlastní sáčky a snaží se. Další krok je zálohovat plasty a stále vzdělávat lidi, proč je výhodná recyklace. Postupů je hodně a Evropská unie může fungovat jako vhodný regulátor v řadě věcí.

**Co byste vzkázal mladým lidem, kteří aktivně participují na veřejném dění? A co naopak těm, kteří nechodí ani k volbám a politika je nezajímá?**

Těm, co si myslí, že to bude vždycky aspoň tak dobrý jako teď – já jsem si to před 15 lety myslel taky. A do politiky jsem vstoupil a spoluzakládal Pirátskou stranu, protože jsem zjistil, že to tak není. Když necháte svět běžet, tak vám postupně ořeže všechno, na co jste zvyklí, protože v autoritářském režimu, kde platí pravidla, která jsou striktně vymáhaná a pokutovaná, se každému lépe vládne. A pro politické generace a vlády bude vždy jednodušší něco zakázat než řešit. Proto si myslím, že i s věkem, kdy budou mít lidi čas se tomu věnovat, se to bude měnit. Protože když usínáte v demokracii, tak se taky můžete probudit v totalitě. A když se podíváme na Maďarsko, tak se to děje. A děje se tak i u nás. Andrej Babiš je jako Orbán. A těm, kteří jsou aktivní, vzkazuji, ať se nenechají odradit. Vždycky je zpochybněný člověk, který se snaží něco dělat. Třeba Kovy udělá super věc a hned ho na Parlamentních listech rozebírají, zjišťují, kdo ho platí etc. Když je něco potřeba a studenti jsou pro, tak se každému hodí. Když jsou proti a kritizují, tak jsou to najednou lidi, kteří nic nevědí. Mám zkušenost s řadou lidí, co sedí v Poslanecké sněmovně a jsou třeba i starosty.  A znám spoustu lidí, kterým nebylo ani 18 a strčili by je do kapsy, jak se světovým přehledem, tak s logickým uvažováním. Tak se hlavně nenechte odradit.

---
*ODKAZY*

[Evropa potřebuje Piráty](https://evropapotrebuje.cz/)

*Kontakty pro média:*

Hana Hajnová, hana.hajnova@pirati.cz, 721 684 323
