---
date: 2021-03-04
category: blog
tags:
  - krajské expertní komise
  - participativní politika
layout: post
title: Milan Daďourek - Pojďte mluvit do svého kraje
author: Milan Daďourek
authorId: milan.dadourek
image: posts/2021-03-04-milan-dadourek-pojdte-mluvit-do-sveho-kraje.jpg

---

Počítky, 4. března 2021 - **V pondělí krajské fórum Pirátů schválilo zřízení Krajské expertní komise. Nezajímavé? Pro mne je to důležitý signál, že Piráti chtějí dělat krajskou politiku s lidmi. Pirátští zastupitelé jsou zvolení, ale nikoliv vyvolení. Jsou to vyslanci voličů v orgánech kraje. A chtějí s občany, kteří mají podobné hodnoty na utváření politiky kraje, spolupracovat. Komise bude jednotným místem, kam se mohou zájemci o spolupráci obrátit. Bude koordinovat činnost jednotlivých pracovních skupin.**

Participativní politika neboli politika s účastí veřejnosti, je jedním ze základů pirátského přístupu. Každou programovou oblastí se zabývá pracovní skupina, která zahrnuje odborníky a zájemce z řad členů i veřejnosti. Součástí těchto skupin jsou také gesčně příslušní pirátští zastupitelé a zástupci v komisích rady a výborech zastupitelstva kraje.

Zástupce do komisí a výborů Piráti vybírali volbou z přihlášených uchazečů. Mnozí z nich nejsou členy Pirátů. Jsou to odborníci, kteří souhlasí s pirátským programem, a my jsme jim vděční, že jsou ochotní část volného času věnovat krajské politice. Pracovní skupiny budou volnější a otevřené zájemcům bez nějakého formálního výběru. Budou probírat aktuální otázky řešené krajem. Jejich funkcí je umožnit konzultaci odborníků a veřejnosti bezprostředně s pirátskými politiky.

V současnosti je možné se zapojit do pracovních skupin: Bezpečnost a JE Dukovany, Doprava, Finance a majetek, Otevřený úřad, IT a smart region, Kultura a cestovní ruch, Regionální rozvoj a MA21, Sociální politika, Školství, vzdělávání a sport, Zdravotnictví, Životní prostředí, zemědělství a lesnictví.

Pro vyjádření zájmu stačí využít [nalodeni.pirati.cz](https://nalodeni.pirati.cz/) nebo se obrátit na koordinátorku Evu Novákovou, telefon 775 666 988, e-mail <eva.novakova@pirati.cz>

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
