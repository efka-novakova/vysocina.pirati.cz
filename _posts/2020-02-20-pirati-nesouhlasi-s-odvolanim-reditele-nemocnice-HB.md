---
date: 2020-02-20
category: blog
tags: Havlíčkův-Brod psychiatrie celostátní odvolání 
layout: post
title: Havlíčkobrodští Piráti nesouhlasí s odvoláním ředitelepsychiatrické nemocnice. Při zítřejší návštěvě ministra zdravotnictví se připojí k veřejnému protestu
author: Jiří Svoboda
authorId:  
image: posts/2020-02-20-pirati-nesouhlasi-s-odvolanim-reditele-nemocnice-HB.jpg
---

*Havlíčkův Brod, 20. 2. 2020* - ***Místní sdružení Pirátské strany v Havlíčkově Brodě vyjadřuje podporu krokům zaměstnanců Psychiatrické nemocnice Havlíčkův Brod a nesouhlasí s účelovým odvoláním ředitele této nemocnice.***

V pátek 14. února se na internetových stránkách ministerstva zdravotnictví objevila tisková zpráva o odvolání MUDr. Jaromíra Maška z postu ředitele Psychiatrické nemocnice Havlíčkův Brod. Ministerstvo odůvodnilo své kroky nespokojeností s aktivitou a realizací reformních kroků v oblasti péče o duševní zdraví. Ministerstvo mimo to vytklo řediteli psychiatrické nemocnice odmítání pacientů k ochranné sexuologické léčbě, destabilizaci Centra duševního zdraví a neplnění koncepce Královehradeckého kraje týkající se akutních dětských pacientů. Tisková zpráva dále zmiňuje, že *„rozhodnutí ministra je v souladu s postojem Psychiatrické společnosti ČLS JEP k probíhající reformě psychiatrické péče“*. [Zdroj](https://www.mzcr.cz/dokumenty/reditel-psychiatricke-nemocnice-havlickuv-brod-konci-ve-funkciministerstvo-vyp_18529_1.html)

V prohlášení Psychiatrické společnosti ČLS JEP reagující na vývoj kauzy kolem odvolání ředitele Psychiatrické nemocnice Havlíčkův Brod je přitom uvedeno, že *„PS nebyla v této věci konzultována a její předseda, ani výbor, se k osobě pana ředitele nikdy veřejně nevyjadřovali. Informace o důvodech, které vedly k odvolání pana ředitele, máme z veřejných zdrojů“*. [Zdroj](https://www.psychiatrie.cz/24-aktualni-zpravy/3451-prohlaseni-ps-k-odvolani-dr-maska-z-funce-reditele-pn-havlickuv-brod)

Psychiatrická nemocnice Havlíčkův Brod, v jejímž čele MUDr. Jaromír Mašek působil dlouhých 14 let, je vnímána odbornou veřejností, pacienty, a nakonec i občany města jako bezproblémová fungující organizace s dobrou pověstí. Ve spolupráci s Fokusem Vysočina vytvořila Centrum duševního zdraví, podílí se na tzv. reformě psychiatrie (která je však mnohými odborníky považována za nekoncepční), zajišťuje psychiatrickou péči pro spádovou oblast s 1,13 milionem obyvatel.

*„Pan Mašek byl člověkem na správném místě. Dokázal z vlastních zdrojů nemocnice našetřit na financování jednoho pavilonu, zaměstnává odborníky se specializovaným vzděláváním, psychiatrickou nemocnici posunul mezi nejvýznamnější specializovaná zařízení v republice. Odvolání ředitele postrádá jakoukoliv koncepčnost. Obáváme se o další chod instituce, která je čtvrtým největším zaměstnavatelem na Havlíčkobrodsku,“* říká havlíčkobrodský zastupitel Jan Kerber (Piráti).

*„O další informace ohledně reformy psychiatrické péče jsme zároveň požádali místopředsedkyni Pirátů Olgu Richterovou, která je členkou zdravotního výboru poslanecké sněmovny,“* doplňuje Kerber.

**Podporujeme otevřený dopis vedoucích zaměstnanců PN Havlíčkův Brod reagující na nečekané odvolání ředitele MUDr. Jaromíra Maška. Souhlasíme s tím, že důvody odvolání ředitele Maška jsou zkreslující a manipulativní. Na zítřejší plánovanou návštěvu ministra zdravotnictví Adama Vojtěcha (ANO) se připojíme k nespokojeným zaměstnancům a vyzýváme všechny, kteří můžou a chtějí přijít, aby se ve vší slušnosti shromáždili před administrativní budovou nemocnice a dali tak najevo svůj nesouhlas s krokem pana ministra.**

---

**Odkazy**

[Facebooková událost](https://www.facebook.com/events/2588463918063292/?active_tab=about)

---

**Kontakt pro média**

Jiří Svoboda, 724 235 840, <jirikuvmail@seznam.cz>
