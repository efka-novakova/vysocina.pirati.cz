---
date: 2020-05-13
category: blog
tags: TENISCENTRUM Jihlava Žij! koronavirus
layout: post
title: Jaké to je vést městskou společnost bez výkonného ředitele v době koronaviru
author: Vojtěch Prchal
authorId:  
image: posts/2020-05-13-vedeni-mestske-společnosti-v-dobe-koronaviru-bez-reditele.jpg
---

*13. května 2020, Jihlava* – Statutární město Jihlava spravuje v současné době celkem 9 městských obchodních společností za účelem podnikání v různých oblastech. Najdete mezi nimi takové, kde má město stoprocentní podíl: Dopravní podnik města Jihlavy, a.s., Služby města Jihlavy s.r.o., Jihlavské vodovody a kanalizace a.s., Správa městských lesů Jihlava, s.r.o., Prádelna a čistírna Jihlava, s.r.o. a HC Dukla Jihlava, s.r.o. A pak i společnosti, kde město stoprocentním vlastníkem není: TENISCENTRUM JIHLAVA, a.s. (podíl města 52,29 %), Jihlavské kotelny, s.r.o. (podíl města 49,16 %) a FC Vysočina Jihlava, a.s. (podíl města 14,29 %). Když jsem se v roce 2018 dostal jako nezávislý kandidát za Piráty do zastupitelstva města Jihlavy (v rámci koalice Žijeme Jihlavou!), začal se psát můj příběh ve společnosti TENISCENTRUM JIHLAVA.

V rámci koaliční dohody jsem byl zhruba před rokem zvolen do představenstva společnosti TENISCENTRUM JIHLAVA a postupně zjišťoval, jak funguje a co se ve společnosti děje. Po odvolání náměstka Jaromíra Kaliny, který byl v té době předsedou představenstva, nastal zlom, po kterém jsem byl v prosinci loňského roku zvolen předsedou představenstva já. Souběžně s tím se řešila situace minoritního akcionáře PSJ, a. s. jeho podíl 43 % byl vzhledem k insolvenci PSJ umístěn do veřejné dražby. První kolo proběhlo v červnu loňského roku, město Jihlava projevilo zájem a ale nabídka nebyla akceptována. Proto proběhlo druhé kolo dražby, kterého se město kvůli administrativní chybě nakonec nezúčastnilo a podíl nakonec vydražila soukromá firma GST sport s.r.o. Nutno podotknout, že i kdyby se město dražby zúčastnilo, nejvyšší nabídku by nepodalo. Zástupci GST byli na začátku letošního roku zvoleni do představenstva a dozorčí rady společnosti a začali jsme s nimi řešit, co bude s Teniscentrem dál. 

Aby toho nebylo málo, stala se na začátku března velmi nepříjemná věc, kdy dosavadního výkonného ředitele společnosti postihly náhlé zdravotní komplikace, kvůli kterým je v dlouhodobé pracovní neschopnosti. Protože to bylo nečekané, nestačil vedení společnosti předat někomu jinému. Na představenstvu jsme se proto nakonec domluvili, že dočasně vedení Teniscentra přeberu já z pozice předsedy představenstva. Než jsem se ale stihl rozkoukat, přišlo v polovině března vládní rozhodnutí o vyhlášení nouzového stavu a zavádění karanténních opatření, která pro Teniscentrum znamenala okamžité uzavření provozu. Museli jsme řešit, co se zaměstnanci, nikdo nevěděl, co se bude dít, jak dlouho to potrvá. TENISCENTRUM JIHLAVA má celkem 7 zaměstnanců, z toho výkonného ředitele na nemocenské, 3 správce a 3 recepční, z nichž jedna byla v té době na vlastní žádost ve výpovědní lhůtě. Situace byla tak zamotaná, že ani na úřadě nevěděli, na které zaměstnance můžeme v programu Antivirus žádat a na které ne. Nevědělo se, zda se mzdy počítají z čisté nebo hrubé mzdy nebo zda se započítávají i odvody za sociální a zdravotní.  Já jsem neměl ani přístup k bankovnímu účtu, abych mohl zaměstnancům poslat výplaty . To vše bylo navíc zkomplikované faktem, že obchodní rejstřík neobsahuje aktuální data a já namísto předsedy figuruji stále jako člen představenstva. Do celé situace jsem byl hozen doslova po hlavě a musel jsem se s tím nějak poprat. Naštěstí měl pan ředitel ve všem pořádek, takže už se mi celkem podařilo se v tom zorientovat. Obrovský kus práce odvedla naše externí účetní a díky patří také oddělení obchodních společností města Jihlavy. I tak jsou ale dny, které strávím například hledáním čísla jedné konkrétní smlouvy a protože nevím, do kterého šanonu sáhnout, musím většinou prohledat všechny.

Po měsíci a půl nejistoty nakonec přišlo uvolňování opatření a my jsme od 28. dubna otevřeli vnitřní část areálu (squash, badminton, tenis) a od 1. května i tu venkovní (antukové kurty) za dodržení vládou stanovených podmínek (jako je sportování v rouškách, zákaz vstupu do sprch a šaten a dezinfekce rukou před a po sportu). Výpadek provozu se samozřejmě projeví na hospodaření společnosti, zatím odhadujeme ztrátu kolem jednoho milionu korun. To bude velmi citelný zásah nejenom do celkového hospodaření společnosti, ale i do jejího cash flow. Podařilo se nám sice dohodnout odložení splátek úvěru u banky o půl roku, takže můžeme nějakým způsobem fungovat, nicméně je to jenom odsunutí problému v čase. Je pravděpodobné, že pro další fungování budeme muset požádat o finanční výpomoc město. Díky tomu, že se nám podařilo uspět se žádostí v programu Antivirus, jsme dosáhli alespoň na refundaci mezd pro naše zaměstnance po dobu uzavření provozu.

Co by nám v současné situaci nejvíce pomohlo? Určitě aktuální a přesné informace, o které bychom se mohli opřít a díky kterým bychom se s touto krizovou situací dokázali lépe poprat. A v obecnější rovině by nejvíce pomohlo, kdyby lidé začali více sportovat. Kdyby se například podařilo nastavit nějaký dotační titul, který by umožnil sportovcům levněji sportovat na pravidelné bázi. A tím mám na mysli zejména lepší dostupnost organizovaného sportu s trenérem pro mládež. 

Osobně by se mi také líbila větší spolupráce mezi městskými společnostmi a městem. Mohl by například vzniknout městský portál s přehledem všech služeb, které město nabízí včetně svých příspěvkových organizací a obchodních společností. Ten by mohl být navázaný na portál občana, kde by člověk využíval svoji jihlavskou kartu (ta už funguje na MHD) a která by se mohla doplnit o další služby – platební funkce, slevy na vstupném například právě do městských sportovních areálů, slevy u obchodníků, provázání s odpadovým hospodářstvím města apod. Ale to už je taková moje osobní vize, jejíž potenciální realizace leží na bedrech městské, případně krajské samosprávy.    

***Vojtěch Prchal (NK za Piráty, předseda zastupitelského klubu Žijeme Jihlavou!)***

---

**Odkazy**

[TENISCENTRUM JIHLAVA](https://www.teniscentrum-ji.cz)

[Žijeme Jihlavou!](http://www.zijemejihlavou.cz)


**Kontakt pro média**

Hana Hajnová, <hana.hajnova@pirati.cz>, 721 684 323
