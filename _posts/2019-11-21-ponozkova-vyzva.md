---
date: 2019-11-21
category: blog
tags: ponožky pro lidi bez domova
layout: post
title: Jihlavský kolektiv Jídlo místo zbraní vyhlašuje Ponožkovou výzvu
author: Eva Nováková
authorId:  eva.novakova
image: posts/2019-11-21-ponozkova-vyzva.jpg
---

Jihlava, 21. listopadu 2019 - Přichází zima a s ní období, které je pro lidi bez domova kritické. Kromě běžných nemocí a nachlazení jim hrozí zvýšené riziko omrzlin a s nimi souvisejících komplikací. Nedostatkovým zbožím jsou v zimě hlavně ponožky. Jihlavský kolektiv Jídlo místo zbraní se na tuto situaci rozhodl reagovat vyhlášením veřejné sbírky.

Ponožková výzva bude probíhat v zimních měsících na několika sběrných místech v Jihlavě. *„Začínáme 21. listopadu, kdy po zapojených kavárnách, kulturních institucích a dalších místech rozmístíme sběrné boxy. Cílem je přiblížit sbírku co nejvíce lidem a umožnit jim, aby se zapojili. Darovat lze nové i starší ponožky, důležité je jen to, aby byly vyprané a nebyly roztrhané. Oceníme i vlastnoručně upletené dary,“* říkají ke sbírce organizátoři a organizátorky.

Sbírka bude oficiálně zahájena představením iniciativy a veřejným pletením, které se uskuteční ve čtvrtek 21. listopadu od 17:00 v Oblastní galerii Vysočiny na adrese Komenského 10. Hlavním hostem večera bude paní Věra Dušková, jihlavská pletařka zapojená do projektu proseniorské organizace Elpida, Ponožky od babičky. V rámci tohoto projektu Elpida spolupracuje i s organizacemi, které ponožky distribuují lidem bez domova.

*„Zveme veřejnost, která uvítá příležitost naučit se plést ponožky nebo přispět do sbírky mezi prvními. Kromě paní Duškové se akce zúčastní i další pletařky, které jsou ochotné podělit se o své umění a zkušenosti. Na místě budou k dispozici jehlice i příze, pokud ale máte své, určitě bude výhodou, když si je přinesete s sebou. Na konci večera symbolicky umístíme první ponožky do sběrného boxu,“* doplňují členové a členky organizačního týmu.

Sběrných míst je v tuto chvíli devět. Patří mezi ně obchody, kavárny, kulturní instituce nebo turistické informační centrum. Výzva je kromě jednotlivých dárců zaměřena i na další zájemce, kteří by chtěli ve své provozovně nebo organizaci sběrný box umístit.

Lenka Dolanová z Oblastní galerie Vysočiny vysvětluje, proč se do celé akce zapojili, a poskytli své prostory pro její zahájení: "Pletení je umění. A radost. Darovat upletené ponožky je to největší umění a radost. Věřím, že i návštěvníci a zaměstnanci OGV ocení, že u nás bude umístěn sběrný box. Rádi propojíme kulturu a umění s pomocí potřebným."

Vybrané ponožky bude kolektiv Jídlo místo zbraní Jihlava předávat lidem bez domova během vydávání teplého veganského jídla, které se koná každou sobotu odpoledne u autobusového nádraží v Jihlavě. 

**Sběrná místa**

DIOD (Divadlo otevřených dveří), Tyršova 12

OGV (Oblastní galerie Vysočiny), Komenského 10

TIC Jihlava (Turistické informační centrum Jihlava), Masarykovo náměstí 96/2

Černý bez (bezobalový obchod), Minoritské náměstí 1

Mi Bebé, Husova 25

Kavárna Do patra, Věžní 16

Kavárna Paseka, Helenínská 28A

Bistro na tři tečky, Bezručova 7

JiPiCe, Matky Boží 9
 
**Kontakty na organizátory**

Hana Ferdová – 724 023 831

Ondřej Hadaš – 602 154 045 

Simona Havlová – 605 992 870, 

Martina Hrabalová – 728 098 688

Eva Nováková – 775 666 988


---

***Související odkazy***:

[Ponožková výzva](https://facebook.com/events/3055907981091684)

[Zahájení](https://facebook.com/events/984972588514681)
