---
date: 2021-02-23
category: blog
tags:
  - Kraj Vysočina
  - programové prohlášení
layout: post
title: Rada Kraje Vysočina představila Programové prohlášení na období 2020 - 2024
author: Jiří Svoboda
authorId: jiri.svoboda
image: posts/2021-02-23-rada-kraje-vysocina-predstavila-programove-prohlaseni.jpg
---

Jihlava, 23. února 2021 - **Rada Kraje Vysočina dnes schválila své Programové prohlášení pro období 2020 – 2024. Dokument, o který se bude v dalších letech krajská devítičlenná rada opírat, je tvořen třemi pilíři zohledňujícími kvalitu života obyvatel, udržitelný rozvoj a prosperitu regionu. Na podobě programového prohlášení se samozřejmě podíleli také Piráti.**

Dnes, krátce po jedenácté hodině dopolední, bylo zástupci koaličních stran rady Kraje Vysočina představeno Programové prohlášení, tedy přehled priorit budoucího směřování Kraje Vysočina. *„Chceme se zaměřit na zvyšování kvality života obyvatel, realisticky pohlížet na udržitelný rozvoj regionu a zajistit dlouhodobou prosperitu našeho kraje,“* píše v úvodním slovu strategického krajského dokumentu hejtman Kraje Vysočina Vítězslav Schrek (ODS + STO).

Programové prohlášení, v rámci online tiskové konference, představila 1. náměstkyně hejtmana pro oblast regionálního rozvoje, územního plánu a stavebního řádu, Fond Vysočiny a nestátní neziskové organizace Hana Hajnová (Piráti). *„Jsem ráda, že se podařilo najít shodu mezi všemi zúčastněnými stranami a zároveň si myslím, že jsme vytvořili opravdu kvalitní strategický dokument, který nám může být pro příští čtyři roky vodítkem,“* říká Hana Hajnová.

*„Jak pan hejtman shrnul, tak Programové prohlášení je možná trochu netradičně členěno do tří základních podoblastí. V té první jsou to oblasti, které se zaměřují na stabilizaci, zvyšování kvality a dostupnosti služeb v našem kraji, ať už je to oblast zdravotnictví, bezpečnosti, sociální a rodinné politiky, kultury nebo sportovního vyžití. Stejnou míru pozornosti bychom rádi věnovali i udržitelnému rozvoji našeho kraje. To znamená, že druhá část se věnuje oblastem jako je životní prostředí, zemědělství a lesnictví, regionální rozvoj, doprava, cestovní ruch a mezinárodní spolupráce. A v té třetí části, ve které směřujeme ke zvýšení prosperity celého našeho kraje, jsou to kapitoly hospodaření a majetek, vzdělávání, podnikání a digitalizace,“* přibližuje dokument náměstkyně hejtmana Hana Hajnová.

V rámci těchto podoblastí si krajská rada stanovila jednotlivé cíle, které bude v příštích čtyřech letech naplňovat. V rámci zdravotnictví tak jde například o překonání všech dopadů koronavirové pandemie a jeho rozvoje včetně plánovaných investicí, personální stabilizace nebo podpory stomatologů a praktiků. 

V sociální oblasti a rodinné politice jde například o výstavbu lůžkových zařízení pro seniory, podporu výstavby kamenného hospice v Kraji Vysočina, rozvoj terénních sociálních služeb nebo finanční a metodickou podporu obcím, které chtějí realizovat bydlení s podporou. V kultuře je samozřejmostí podpora spolkových činností, budování atraktivních expozic, rozvoj živé kultury a uchování hodnot tradiční lidové kultury. Ve sportovní oblasti se krajští radní zavazují podporovat sítě krajských center talentované mládeže, posílit rozvoj sportu a sportovní infrastruktury ve městech i na vesnicích či stanovit pravidla pro kofinancování projektů směřujících k modernizaci nebo výstavbě sportovišť.

V rámci udržitelného rozvoje Kraje Vysočina je cílem rovnováha mezi životním prostředím, ekonomikou, sociálními aspekty, mezi společenskými skupinami, mezi dneškem a budoucností. Díky strategickým investicím a efektivnímu hospodaření s důrazem na lokální dodavatele lze pomoci regionální ekonomice. Jednou z klíčových investic do budoucnosti regionu je v neposlední řadě také rozvoj lidských zdrojů a jejich znalostí.

Kompletní dokument Programového prohlášení pro období 2020 – 2024 najdete v odkazu níže

[**Programové prohlášení rady Kraje Vysočina 2020 - 2024**](https://a.pirati.cz/vysocina/pdf/2021-programove-prohlaseni-rady-kraje-vysocina.pdf)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
