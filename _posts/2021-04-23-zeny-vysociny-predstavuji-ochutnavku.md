---
date: 2021-04-23
category: blog
tags:
 - Ženy Vysočiny
layout: post
title: Ženy Vysočiny představují ochutnávku z připravovaného kalendáře
author: Hana Hajnová
authorId: hana.hajnova
image: posts/2021-04-23-zeny-vysociny-predstavuji-ochutnavku.png
---

Telč, 23. dubna 2021 - **Znáte originální malířku Mílu Doleželovou, která posledních 20 let svého života žila a tvořila v Telči? Víte, že nejslavnější portrét W.A. Mozarta, který potkáte každý den v obchodě např. na mozartových koulích, namalovala jihlavská rodačka Barbara Krafftová? Že první žena prezidenta Husáka Magda pocházela z Pacova, s Gustávem se rozvedla v roce 1960 a stala se z ní slavná slovenská herečka a režisérka?** 

Tyto a další zajímavé životní příběhy se mi podařilo objevit díky projektu [Ženy Vysočiny](https://dary.pirati.cz/projekty-kampane/zeny-vysociny/). K němu mě zhruba před rokem přivedla diskuse s kolegy o zastoupení jmen významných žen ve veřejném prostoru, kdy jsme zjistili, že ulic, náměstí či nábřeží pojmenovaných po ženách je v naší zemi velmi málo. Tak jsme se rozhodli to změnit. Vznikl projekt, jehož cílem je sestavit kolekci medailonků významných žen z Vysočiny, která by mohla být inspirací pro politiky a političky nejen v okamžicích, kdy rozhodují o pojmenovávání veřejného prostoru. 

Díky brněnské spisovatelce Aleně Kastnerové vzniklo prvních dvanáct textů-životní příběhů, které nyní čekají na svou grafickou formu. Ještě před prázdninami bychom rády představily originální plakát a kalendář s autorskými ilustracemi. Kromě výše zmíněných žen se můžete také těšit na osudy Vlasty Javořické, Suzanne Renaud, Anny Pammrové, loni zesnulé Kamily Moučkové, Zdenky Vorlové Vlčkové a dalších. A třeba se brzké době projdete ulicí nebo náměstím, které ponese jejich jméno. 

![Ženy Vysočiny představují ochutnávku z připravovaného kalendáře](https://a.pirati.cz/vysocina/img/posts/2021-04-23-kamila-mouckova-ilustrace.png)

Už dnes vám můžeme nabídnout malou ochutnávku z připravovaného kalendáře. Sami jistě poznáte, koho namalovala brněnská ilustrátorka [Julie Opletalová](https://www.itusa.cz/)? Ano, správně. Všichni jste na ilustraci jistě poznali známou československou rozhlasovou a televizní moderátorku Kamilu Moučkovou. Kamila Moučková, která se narodila v Jihlavě, se v roce 1957 stala vůbec první ženou v Československu i v Evropě, která moderovala hlavní televizní zpravodajství. Moderátorka, která jako první v roce 1968 ohlásila vpád vojsk Varšavské smlouvy do Československa, zemřela 24. listopadu 2020.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
