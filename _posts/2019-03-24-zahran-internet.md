---
date: 2019-03-18
category: blog
tags: demostrace proti cenzuře internetu Jihlava
layout: post
title: Piráti v Jihlavě zachraňovali internet
author: Hana Hajnová
authorId: hana.hajnova  
image: posts/2019-03-24-zahran-internet.jpg
---
*Jihlava, 23. března* - V sobotu 23. března se na Masarykově náměstí sešly na čtyři desítky lidí, aby se zapojili do celoevropského protestu proti cenzuře internetu. Demonstraci s názvem "Zachraňme internet před články 11 a 13!" pořádalo Krajské sdružení Pirátů na Vysočině a upozornilo tak na problematická ustanovení evropské směrnice o copyrightu, kterou má Evropský parlament schvalovat v úterý 26. března.

Piráti svolali protesty po celé republice na stejný den i čas - tím byla sobota 23. března 14 hodin. Dali tak najevo, že nesouhlasí s reformou autorského práva tak, jak ji dostanou v úterý 26. března na stůl poslanci Evropského parlamentu. Samotná reforma copyrightu je nutná a je dobře, že se jí snaží Evropská unie řešit, protože nástup moderních technologií je tak rychlý, že jej legislativa zatím nedokázala v této oblasti adekvátně reflektovat. NIcméně finální podoba směrnice o autorském zákonu obsahuje několik velmi problematických bodů, které by mohly změnit internet tak, jak ho známe dnes. A to výrazně k horšímu. 

Největší kritika je zaměřena proti článku 13 směrnice, který se týká tzv. nahrávacích filtrů. Pokud poskytovatel umožňuje uživatelům nahrávat libovolný obsah, měl by být dle směrnice zodpovědný za to, aby ten obsah neporušoval autorská práva. Problémem ale je, že tuto kontrolu není dost dobře možné provádět osobně, proto budou muset poskytovatelé využívat tzv. nahrávací filtry. Ty budou automaticky obsah vyhodnocovat a na základě nastavených parametrů v případě porušení autorského práva ihned mazat. A to je problém.  Protože žádný automatizovaný program nedokáže pochopit jednotlivosti v širším kontextu, parodii nebo satiru nebo podobné oprávněné použití. Pokud tento článek projde, povede to k cenzuře internetu, která zasáhne nejenom velké poskytovale jako je Google nebo Facebook, ale i ty nejmenší provozovatele a běžné uživatele.

Na jihlavské demonstraci za svobodný internet vystoupil kandidát do Evropského parlamentu za Vysočinu, advokát a odborník na autorské právo JUDr. Michal Šalomoun: *"Jako problematický vidím i článek 11, o kterém se hovoří jako o "dani z odkazu". Doposud platilo, že autorským právem chráníme umělecká a vědecká díla, tedy něco výjimečného, nikdy nebyly chráněny myšlenky, informace a denní zprávy samy osobě. Článek 11 to ovšem mění, zavádí nové právo pro vydavatele tisku. Už se nechrání umělecká a vědecká díla ale v zásadě jakýkoli obsah, jde o ochranu denních zpráv, banalit a porna. Jenže ochrana není poskytnuta všem, co obsah vyprodukují, ale jenom některým. Princip rovnosti pláče. Takovou ochranu nechceme a nepotřebujeme." Jak by to vypadalo v praxi? To nastínila například česká, slovenská, německá a dánská verze internetové encyklopedie Wikipedie při svém čtvrtečním "blackoutu". Ve své podstatě by běžný uživatel internetu uviděl ve vyhledávači pouze náhledy těch článků, jejichž vydavateli poskytovatel služby (třeba Google nebo Wikipedie) zaplatil. U ostatních článků by viděl strohé "obsah nelze zobrazit".* Budou poskytovatelé chtít platit za všechny články, které (nejen) u nás vyjdou? To asi těžko...Tento systém již zkoušeli zavést v Německu a selhal. Není důvod si myslet, že na evropské úrovni uspěje. 

Proto je potřeba dát europoslancům vědět, že takovýto internet nechceme. *"Ačkoli se nyní jedná za zavřenými dveřmi, je stále možnost některá rozhodnutí zvrátit či zajistit kvalitní implementaci na národní úrovni. Nebojte se ptát svých poslanců i europoslanců, jak se ke směrnici staví! Napište či zavolejte europoslancům, podepište petici. Všechny informace najdete na webu zachraninternet.cz a to včetně kontaktů na české europoslance a informace o tom, jak o původním návrhu směrnice loni hlasovali. Příští týden se rozhodne o osudu internetu, tak dejme najevo, že nám to není jedno."* vyzval pirátských poslanec za Vysočinu Jan Pošvář.


[Zachraň internet i ty!](https://zachraninternet.cz/)

---
*Kontakt pro média*

Hana Hajnová, hana.hajnova@pirati.cz, 721 684 323

---
