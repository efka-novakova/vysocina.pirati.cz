---
date: 2019-09-12
category: blog
tags: srpen Sněmovna Jan Pošvář
layout: post
title: Srpen ve Sněmovně z pohledu Jana Pošváře
author: Jan Pošvář
authorId:  jan.posvar
image: posts/2019-09-13-srpen-ve-snemovne.jpg
---

Praha, 13. září 2019 - Srpen byl ve znamení přípravy na podzimní sezónu v Poslanecké sněmovně. Připravujeme na říjen seminář ke klecovým chovům hospodářských zvířat. Proto jsem se rozhodl navštívit různé chovatele, abych se s problematikou dobře seznámil. Nejprve jsem navštívil biofarmu Sasov, kde jsem měl možnost poznat bezklecový chov prasat. Později jsem měl možnost navštívit MAVE Jičín a jejich klecový chov slepic. Poslední návštěva byla opět směřována do našeho kraje, konkrétně k panu Kočárovi, který chová králíky a experimentuje s různými způsoby chovu. 

Pirátský klub již dříve podpořil zákaz klecového chovu a já osobně jsem se přidal k iniciativě Konec doby klecové. Nechceme nechat trpět zvířata a nyní je třeba hledat schůdné cesty, abychom zároveň s naším záměrem nezlikvidovali naše zemědělce. Zrušení klecových chovů nebude zadarmo. Ale zvládnout to lze, a to je podstatné. 
 
Během prázdnin jsem se vydával do všech koutů Vysočiny na setkání s voliči a příznivci Pirátů. V srpnu to byla především Jihlava a Havlíčkův Brod. S blížícím se jednáním Sněmovny se debata strhávala k lesům a novele lesního zákona. Debaty o zákonech často začínají vysvětlováním, v jaké fázi vlastně návrh je. Proto jsem ještě na konci srpna uspořádal workshop zaměřený na legislativní proces, na kterém jsme si na ukázkovém fiktivním příkladu ukázali, jak zákony vlastně vznikají.
 
Zasáhlo nás také šílené povolení plošné aplikace jedu Stutox II, tedy jeho rozházení po polích, kvůli hraboši. Díky tlaku Pirátů a celé veřejnosti naštěstí došlo k pozastavení tohoto rozhodnutí ministerstvem. Nejsmutnější na tom je, že ten, kdo chce dnes přemnoženého hraboše hubit, sám mu vytvořil dokonalé podmínky k přemnožení. Nemůže být levnější si počkat na sežrání úrody hrabošem a pak plošně rozsypávat jed na zemědělské půdě. Hledejme jiné cesty. O celé situaci budeme také jednat na příštím jednání Zemědělské výboru.
  
Minulý týden mě čekalo už zářijové [Setkání k jadernému odpadu](https://www.facebook.com/events/2415830378676487/). Pozvali jsme si do Jihlavy pirátského poslance Petra Třešňáka a zástupce občanů z lokalit vytipovných pro hlubinné úložiště jaderného odpadu. 

19. září pořádám akci [Poznej lokální potraviny](https://www.facebook.com/events/2454071054871529/) v JiPiCi. Cílem je upozornit na problémy v zemědělství a potravinářství, které, spíš než stát, vyřeší právě informovaný zákazník. Akce se zúčastní Biofarma Sasov, Chaloupky o.p.s. a POEX Velké Meziříčí.

---

***Související odkazy***:

[Poznej lokální potraviny](https://www.facebook.com/events/2454071054871529/)

[Profil Jan Pošvář]( https://www.pirati.cz/lide/jan-posvar/)

[Piráti pracují](https://piratipracuji.cz/)

---

***Kontakt pro média***:

Hana Hajnová, 721 684 323, hana.hajnova@pirati.cz
