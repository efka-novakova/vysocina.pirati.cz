---
date: 2019-10-04
category: blog
tags: Chudobínská borovice Strom roku 
layout: post
title: Chudobínská borovice je Stromem roku 2019
author: Hana Hajnová
authorId:  hana.hajnova
image: posts/2019-10-04-chudobinska-borovice-vyhrala.jpg
---

Vír/Brno, 4. října 2019 – ***Titul Strom roku míří letos na Vysočinu. Chudobínská borovice, která roste na skalnatém výběžku levého břehu Vírské přehrady, získala celkem 4 396 hlasů a stala se tak vítězkou letošního ročníku. Na druhém místě skončil Žižkův dub (2 508 hlasů), také z Vysočiny, a na třetím místě Zámecký dub z Olomouckého kraje (1 928 hlasů).*** 

Anketa strom roku se letos konala již po osmnácté a pořádala ji tradičně Nadace Partnerství. Do finále postoupila dvanáctka stromů z devíti krajů a lidé pak v online anketě vybírali, který z nich se stane letošním stromem roku. Ve čtvrtek 3. října pak proběhlo slavnostní vyhlášení výsledků na brněnské hvězdárně. Vítězná chudobínská borovice spolu s prvenstvím získala odměnu v podobě odborného ošetření zdarma a postoupila do evropského kola soutěže. 

Borovici do soutěže navrhl Ing. Milan Peňáz, CSc., vědec, odborník na ryby, vlastivědný autor a milovník Vysočiny, který si borovici pamatuje ještě ze svých dětských let, kdy kolem ní chodíval do školy. Před zátopou Chudobína (v roce 1956) se mu ji také podařilo ještě vyfotografovat a dodnes k ní má velmi silný osobní vztah. Jeho nadšení a práce, které zviditelnění chudobínské borovice a jejímu příběhu věnoval, tak přinesla zaslouženou odměnu v podobě zisku titulu Strom roku.

V jeho snažení ho neúnavně podporoval i pirátský starosta obce Vír Ladislav Stalmach, který se zúčastnil slavnostního vyhlášení a bude i nadále sledovat osud borovice na evropské půdě. *„Chtěl bych pogratulovat všem našim soupeřům a poděkovat šestnácti tisícům fanoušků, kteří v anketě Strom roku hlasovali. Uděláme vše pro to, abychom i v evropské konkurenci co nejlépe hájili barvy České republiky.“* Doplnil starosta Stalmach.

Po slavnostním vyhlášení také Ladislav Stalmach upřesnil, jak to bude s druhou částí výhry, tedy odborným ošetřením: *"Mnohé fanoušky Chudobínské borovice vyděsil moment, kdy při slavnostním vyhlášení výsledku převzali navrhovatelé také šek na odborné vyšetření vítězného stromu. Chudobínská borovice je volně rostoucí strom v přírodní krajině a my jsme od samého počátku ankety všem říkali, že v případě vítězství tento šek rozhodně neuplatníme. Včera jsme se tak dohodli s navrhovateli Žižkova dubu, že jim tento šek předáme."*

---

**ODKAZY**

[Chudobínská borovice](https://www.stromroku.cz/finaliste/aktualni/Chudobinska-borovice)

[Facebookový profil](https://www.facebook.com/Chudobinskaborovice)

[anketa Strom roku](https://www.stromroku.cz/)


**FOTO** 

[Marek Olbrzymek](https://www.stromroku.cz/finaliste/aktualni/Chudobinska-borovice)

---

***Kontakt pro média***:

Hana Hajnová, 721 684 323, hana.hajnova@pirati.cz
