---
date: 2020-12-22
category: blog
tags:
  - volby
  - celostátní
layout: post
title: Piráti si na Vysočině zvolili lídra do sněmovních voleb. Povede je Milan Daďourek z Počítek na Žďársku
author: Hana Hajnová
authorId:  hana.hajnova
image: posts/2020-12-22-milan-dadourek-lidrem-snemovni-volby.jpg
---

Jihlava, 22. listopadu 2020 – ***Krajské fórum Pirátů na Vysočině hlasovalo do pondělních 22:00 o tom, kdo povede Piráty na Vysočině do sněmovních voleb v příštím roce. Ve dvoukolové volbě nakonec zvítězil Milan Daďourek, farmář z Počítek u Žďáru nad Sázavou.***

Pirátský dobrovolník, farmář, poradce, bývalý místostarosta Počítek. Tím vším si prošel nový lídr pirátské kandidátky pro sněmovní volby 2021 Milan Daďourek. Doma je ve Žďárských vrších, kde pracuje na vlastní ovčí farmě. Spoluzakládal a deset let vedl spolek Sdružení Krajina, který se stará o cenné podmáčené louky. Několik let byl zemědělským poradcem a působil v Radě Státního fondu životního prostředí. U Pirátů se zaměřuje na zemědělství, rozvoj venkova, zachování krajiny a jako člen rozhodčí komise využívá i svých znalostí z oblasti práva a veřejné správy. V primární volbě na post lídra porazil stávajícího pirátského poslance za Vysočinu Jana Pošváře.

A s čím do sněmovních voleb 2021 vstupuje? *„Mým tématem jsou lidé a krajina. Nejen z pohledu zemědělství, sucha nebo půdy, ale také odchodu mladých a mizení drobného hospodaření. Vysočina je svébytný kraj, který nejlépe reprezentuje venkov. Chtěl bych, aby se stala místem, odkud budou přicházet konkrétní návrhy řešení problémů venkova. Jsem si jistý, že Piráti mají na Vysočině mnoho schopných lidí a velmi si vážím, že jsem získal jejich důvěru,“* uvedl Daďourek.

V primární volbě mu svůj hlas dalo 20 z 36 hlasujících, v následujících týdnech si Piráti na Vysočině zvolí zbytek kandidátky, jak uvádí předsedkyně krajského sdružení Blanka Lednická: *„Po krajských volbách jsou volby do Poslanecké sněmovny dalším milníkem v práci Pirátů nejen na Vysočině. Volba lídra byla jedním z prvních kroků, v následujících týdnech nás čeká volba druhého až pátého místa kandidátky. Naším cílem je získat dva až tři poslanecké mandáty a úspěch v letošních krajských volbách ukázal, že s kvalitními kandidáty je to cíl dosažitelný."*

---

***ODKAZY***

[Profil Milan Daďourek](https://vysocina.pirati.cz/lide/milan-dadourek)

---

***KONTAKT PRO NOVINÁŘE*** 

Hana Hajnová, 721 684 323, <hana.hajnova@pirati.cz>
