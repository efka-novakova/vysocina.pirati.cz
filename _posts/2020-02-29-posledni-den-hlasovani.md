---
date: 2020-02-29
category: blog
tags: Chudobínská-borovice Vír Strom-roku
layout: post
title: Strážkyně zatopeného údolí se může stát nejhezčím stromem Evropy, vaše hlasy navíc pomohou vysadit stromy
author: Kristina Němcová
authorId:  
image: posts/2020-02-29-posledni-den-hlasovani.jpg
---

*Vír, 29. února 2020* – ***Její příběh začal pohádkově. Před 350 lety zavlál vítr semínko borovice do skalní pukliny, ze kterého vyrostla zvláště zakroucený strom. Strážkyně zatopeného údolí nebo také Chudobínská borovice v říjnu vyhrála národní kolo soutěže Strom roku pořádanou Nadací Partnerství. Nyní zastupuje Českou republiku v celoevropské soutěži, kde čelí konkurenci dalších patnácti výherců národní kol.*** 

Zažila zrušení nevolnictví, vznik republik, obě světové války, vpád sovětských vojsk i sametovou revoluci. Kdyby borovice trčící ze skalnatého výběžku levého břehu Vírské přehrady na Vysočině uměla vyprávět, jistě by nahradila učebnice dějepisu i dokumentární historické filmy.

Již za dob Marie Terezie se tyčila nad vsí Chudobín, kde o ní panovaly různé pověsti a legendy. Nejznámější z nich je o čertovi, který za úplňku hraje na housle. Chudobín v padesátých musel ustoupit plánům na vybudování přehrady, jeho strážkyně ale hlídá zatopenou vesnici dodnes. 

**Má vše, co by měl vítěz mít**

Z Chudobína pocházela také maminka pamětníka Milana Péňáze, jednoho z navrhovatelů osamělé borovice do soutěže. V dnes již neexistující vesničce strávil dětství, ke stromu, který jako jediný z celé osady zbyl má tedy velice vřelý vztah. V rozhovoru pro idnes.cz uvedl, že možná existují stromy, které jsou krásnější, větší, mohutnější a starší, ale málokterý jiný strom dominuje okolní krajině takovou prostou krásou, přesvědčivostí, graciézností jako právě borovice z Vírské přehrady.

Každý hlas pro českou reprezentantku v evropské soutěži navíc nebude pouhým kliknutím, ale přispěje k obnovení kůrovcem postihnuté krajiny. Pirátský starosta Víru Ladislav Stalmach se rozhodl dát celé soutěži hlubší smysl a s pomocí dobrovolníků za každý odevzdaný hlas vysadit strom v okolních lesích. Chudobínská borovice podle něj má vše, co by měl vítěz podobných anket mít. *„Okouzluje svou krásou, je zasazená v nádherné tiché krajině, je nedotknutelná, můžete ji navštívit tisíckrát a vždy je jiná. Je obklopena legendami z minulosti, je vzpomínkou na pohnuté lidské osudy.“* 

Strom Evropy bude vyhlášen 17. března v Bruselu. Nyní je počet hlasů již tajný, při posledním zveřejnění však česká favoritka s náskokem vedla. A když náhodou nevyhraje? I tak stála celá akce za to.  *„Poznal jsem nové lidi, o kterých vím, že i v budoucnu s nimi budu rád spolupracovat a už teď se těším, jak náš mikroregion bude s pomocí dobrovolníků sázet stromy pro Chudobínskou borovici,“* doplňuje Stalmach.

---

**Odkazy**

[Facebookový profil](https://www.facebook.com/Chudobinskaborovice)

[Ladislav Stalmach](https://vysocina.pirati.cz/lide/ladislav-stalmach/)

**Kontakt pro média**

Hana Hajnová, <hana.hajnova@pirati.cz>, 721 684 323
