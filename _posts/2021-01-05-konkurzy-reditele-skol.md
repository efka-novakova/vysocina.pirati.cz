---
date: 2021-01-05
category: blog
tags:
  - školství
layout: post
title: Kraj zavede pravidelné konkurzy na ředitele škol
author: Jan Břížďala
authorId:  jan.brizdala
image: posts/2021-01-05-konkurzy-reditele-skol.png
important: true
---

Jihlava, 5. ledna 2021 - Zřizovatel školy či školského zařízení může vyhlásit konkursní řízení na obsazení pracovního místa ředitele před ukončením jeho funkčního období. To je podle školského zákona stanoveno na 6 let a případný konkurs musí být vyhlášen v období od začátku šestého měsíce do konce čtvrtého měsíce před uplynutím období výkonu funkce. Jestliže k tomu zřizovatel nepřistoupí, funkční období ředitele se automaticky prodlužuje o dalších 6 let, což byla často využívaná praxe i v Kraji Vysočina. Nově se budou konkursní řízení vyhlašovat pravidelně vždy na konci funkčního období.

Změna ve strategii a organizaci konkursních řízení má narovnat podmínky mezi řediteli jednotlivých škol a školských zařízení. Zatímco doposud bylo vyhlášení konkursu signálem směrem k řediteli o ztrátě důvěry zřizovatele a obvykle docházelo k obměně na této pracovní pozici, nyní bude vyhlašováno konkursní řízení pravidelně na pracovní pozice všech ředitelů příspěvkových organizací kraje v oblasti školství.

Nastavení podmínek a organizace konkursních řízení na obsazování pracovních míst ředitelů je v gesci jednotlivých zřizovatelů. Zatímco některé samosprávy vyhlašují konkursy pravidelně, jiní prodlužují funkční období ředitelů automaticky. Mezi častými argumenty pro automatické prodlužování je nízký počet přihlášených vhodných uchazečů na danou pozici. To je často relevantní typicky pro venkovské školy (malotřídky). V případě krajem zřizovaných středních škol je však zájem o tyto pozice zpravidla vyšší.

Ředitelům škol tak sice přibude zátěž v podobě přípravy na konkursní řízení. To je však možné a plánováno kompenzovat optimalizací frekvence průběžných hodnocení činnosti ředitelů, nastavením jednodušších podmínek pro jejich odměňování či postupným snižováním přebytečné byrokracie.   

---

***KONTAKT PRO NOVINÁŘE*** 

Hana Hajnová, 721 684 323, <hana.hajnova@pirati.cz>
