---
date: 2020-08-07
category: blog
tags: Poslanecká-sněmovna Pošvář zemědělství 
layout: post
title: Červenec ve Sněmovně
author: Jan Pošvář
authorId:  jan.posvar
image: posts/2020-08-07-cervenec-ve-snemovne-20.jpg
---

*7. srpna 2020, Havlíčkův Brod* – Začátkem měsíce se konalo rovnou několik schůzí Poslanecké sněmovny Parlamentu ČR. Na plénu jsme zejména projednávali zákony, které ještě bezprostředně reagují na současnou koronavirovou krizi, která nás bohužel ještě stále neopustila. Za největší úspěch považuji to, že se nám konečně povedlo schválit kompenzační bonus pro dohodáře.
 
Během červencové schůze jsem se několikrát pokoušel zařadit na program hlasování zákon proti týrání zvířat. Jednou se mi to i podařilo, ale vládní koalice si vždy našla kličku, jak zákon odložit až na podzim. Hlasování o tomto zákonu bylo potřebné proto, protože data účinnosti se blíží a zemědělci a chovatelé stále neví, na čem jsou. Zákon má potenciál zamezit zbytečnému týrání zvířat především díky zrušení klecového chovu slepic a drezury volně žijících zvířat. Naším záměrem také bylo, aby se chovatelé a zemědělci mohli co nejdříve připravit na změnu podmínek chovu slepic. 
 
Možná jste během července zaznamenali kampaň Deníku N, která upozorňuje na sexuální násilí. Je to dobře, protože nemalá část lidí odsouzených za znásilnění nebo jiné sexuálně motivované zločiny právě začínala na zmiňovaných drobotinách, které byly a jsou přehlíženy. Já jsem se tomuto problému věnoval již dříve v letošním roce, kdy jsem navrhnul na nejnižší stupeň státního vyznamenání Johannu Nejedlovou za její činnost v oblasti prevence sexuálního násilí. Poslanci SPD s tím měli problém a vyžádali si oddělené hlasování, ve kterém jejich zamítavý názor podpořili i další poslanci. Je to smutné, že většina poslanců nedokáže ocenit aktivitu obyčejných lidí. Mně utěšuje, že to alespoň dokáží jiné soukromé instituce. Ty již Johannu ocenily. Za své aktivity byla zařazena do výběru třiceti talentovaných Čechů a Češek pod 30 let časopisu Forbes a loni získala cenu Women of Europe v kategorii za aktivismus. 
 
Na Vysočině jsem se byl podívat v Agro škole Pozďatín, jak vypadá současná moderní výuka zemědělství. Dozvěděl jsem se mnoho zajímavých poznatků z praxe, ale také jsem si vyslechl mnoho problémů, se kterými škola musí bojovat. Zejména se jedná o byrokracii, která se táhne celým naším systémem od školství až po zemědělství. Jsem si tohoto problému vědom a rozhodl jsem se mu čelit. Budu tlačit na vládu, aby skončila s praxí neustálé buzerace namísto toho, aby zemědělcům, lesníkům a dalším nabízela pomocnou ruku. 

---

**Odkazy**

[Profil Jan Pošvář](https://www.pirati.cz/lide/jan-posvar)

[Pirati pracují](https://piratipracuji.cz)
 
---

**Kontakt pro média**

Hana Hajnová, 721 684 323, <hana.hajnova@pirati.cz>
