---
date: 2019-12-12
category: blog
tags: Piráti Jihlava
layout: post
title: Jihlava jede
author: Tomáš Bouda
authorId:  tomas.bouda
image: posts/2019-12-12-jihlava-jede.jpg
---

*Jihlava, 12. prosince 2019* - V létě roku 2017 jsem poprvé kontaktoval Piráty z Vysočiny a seznámil se s nimi osobně. Toto setkání bylo jiskrou, která ve mně ještě více rozdmýchala touhu stát se aktivním v politice. Začátky byly složité, ale po chvíli se přidali další nadšenci a myšlenka vybudovat v Jihlavě pirátskou baštu začala dostávat tvar. Prvním milníkem bylo otevření JiPiCe, tedy Jihlavského pirátského centra, v březnu 2018. V tom okamžiku vzniklo naprosto skvělé místo, kde jsme se mohli setkávat a filozofovat nad našimi vizemi. Každý malinký úspěch nás táhnul kupředu. Naše jihlavská posádka postupně rostla a několik z nás se stalo členy Pirátů. Dokonce jsme založili oficiální uskupení – Místní sdružení Jihlavsko. Byly jsme skvělá partička snílků, která si dala celkem odvážný cíl. Tím cílem bylo kandidovat v komunálních volbách a být hnacím motorem změny stylu vedení Jihlavy. Osobně považuji za velký úspěch, že se nám daří tento cíl postupně naplňovat.

A jak vypadá naše situace v současné době? Stali jsme se velmi důležitou součásti Pirátů na Vysočině. Jezdíme společně na zajímavé školení a workshopy. V Jihlavě pořádáme nejrůznější akce a řešíme aktuální dění v komunální i celostátní politice. Máme 2 pirátské zastupitele na jihlavské radnici a také několik míst v komisích, pracovních skupinách, nebo dokonce v dozorčích radách a představenstvech městských společností. Jako důležitý bod bych vypíchl, že jsme součástí strategického týmu, který tvoří program pro Vysočinu do krajských voleb v roce 2020. 

Závěrem se pokusím přiblížit proč je z mého pohledu super být jihlavským Pirátem. Jsme tým přátel, který se nebojí výzev. Zároveň jsme průřezem všech typů osobností, takže se mezi námi nikdo neztratí (a každý najde). Všichni máme své vlastní názory, ale dokážeme se přitom vždy dohodnout na konkrétním řešení. Být součástí Pirátů, ať už jako příznivec, či člen, dává každému možnost aktivně se zapojit do debaty nad věcmi, na kterých nám záleží nebo vymýšlet a organizovat akce, které nás baví.

*Tomáš Bouda, předseda místního sdružení Jihlavsko*

---
