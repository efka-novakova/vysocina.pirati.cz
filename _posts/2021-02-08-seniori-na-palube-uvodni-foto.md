---
date: 2021-02-08
category: blog
tags:
 - Senioři na palubě
layout: post
title: Senioři na palubě boří mýty o Pirátech
author: Jiří Svoboda
authorId: jiri.svoboda
image: posts/2021-02-08-seniori-na-palube-uvodni-foto.jpg
important: true
---

Jihlava, 8. února 2021 - **Myslíte si, že Česká pirátská strana je jen pro mladé? Toužíte po tom, aby mezigenerační komunikace začala skutečně fungovat? Hledáte prostor pro vzájemnou diskuzi s odborníky, politiky, seniory? Už hledat nemusíte. Koncem loňského roku odstartoval projekt Senioři na palubě, jehož cílem je vzájemné propojení Pirátů a střední i starší generace.**

*“Přivedli nás na svět, přivedli na svět naše rodiče. Společně nás vychovali, vyrůstali jsme v jejich životním příběhu. Je na čase jim to vše vrátit.”*

Projekt Senioři na palubě si klade hned několik cílů. Seniorům se jednak snaží nabídnout přehledné a srozumitelné odpovědi na otázky, které je skutečně zajímají. Mimo to nabízí střední a starší generaci prostor pro seberealizaci, zapojení se do přednášek, kurzů či workshopů. Nesmíme zapomenout ani na pirátské paluby neboli místa pro vzájemné setkávání.

A jak to všechno začalo? Náš dvaasedmdesátiletý pirátský podporovatel Antonín Pokorný z Krušných hor měl nápad propojit seniory z Ústecka a zapojit je do aktivit kolem Pirátské strany. A tak vymyslel facebookovou stránku *„Piráti pro máti“*. A protože se začali hlásit nejen matky, ale i otcové, přejmenovali jsme projekt na Seniory na palubě. Nápad se nám všem zalíbil natolik, že jsme se vrhli do jeho realizace.

Projekt Senioři na palubě se rozjíždí v několika oblastech. Aktuálně hledáme ambasadory, dobrovolníky a odborníky. Ambasador je kdokoliv ve věku 60+, kdo bude pomáhat s navazováním kontaktů a zakládáním Palub neboli krajských klubů pro seniory. Ambasador bude společně s dobrovolnickým týmem tyto kluby naplňovat programem (od přednášek, kurzů, workshopů, autorských čtení či projekcí, až po výlety a zábavu všeho druhu).

Dobrovolníkem se může stát kdokoliv, kdo rád pracuje s lidmi. Odborníkem pak může být kdokoliv s praxí v oboru nebo v tématech, která se seniorů přímo dotýkají. Odborníci budou pořádat přednášky a další aktivity pro seniory a pomohou seniorům s formulací jednotlivých bodů volebního programu.

Na Palubách se nebude řešit pouze politika. Budou to místa setkávání, vzdělávacích i volnočasových aktivit.

Znáte ve svém okolí seniory, které by mohla Paluba a Senioři na palubě zajímat? Dejte jim o nás vědět!

**Pokud se chcete zapojit, kontaktujte svou krajskou koordinátorku, Evu Novákovou**

**na telefonu 775 666 988 nebo e-mailu eva.novakova@pirati.cz**

**Navštivte facebookovou stránku [Seniorů na palubě](https://www.facebook.com/seniorinapalube)**

**Chystáme pro vás také [Online setkání dobrovolníků a ambasadorů z Vysočiny](https://www.facebook.com/events/2120335074769291)**

**Zapojte se!**

![Senioři na palubě](https://a.pirati.cz/vysocina/img/posts/2021-02-08-seniori-na-palube-plakat.png)

---

***KONTAKT PRO NOVINÁŘE***

Jiří Svoboda, 724 235 840, <jiri.svoboda.hb@pirati.cz>
