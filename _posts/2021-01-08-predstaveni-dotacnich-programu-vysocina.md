---
date: 2021-01-08
category: blog
tags:
 - Fond Vysočiny 
 - Regionální rozvoj
layout: post
title: Představení dotačních programů Kraje Vysočina na rok 2021
author: Jiří Svoboda
authorId: jiri.svoboda.hb
image: posts/2021-01-08-predstaveni-dotacnich-programu-vysocina.png
important: true
---

Jihlava, 8. ledna 2021 - Ve středu 6. ledna se uskutečnila online konference Dotační politika Kraje Vysočina na rok 2021. Cílem jednání bylo představení dotačních titulů vyhlašovaných pod hlavičkou Fondu Vysočina. Na podobě dotačních programů se podílela také statutární náměstkyně hejtmana pro oblast regionálního rozvoje Hana Hajnová (Piráti).

Také do programů dotační podpory a rozdělení finančních prostředků negativně zasáhla koronavirová epidemie respektive propad veřejných financí. *„Zatímco v roce 2020 vyčlenil Kraj Vysočina více než 290 milionů korun pro 41 grantových programů, krajský rozpočet na rok 2021 v současné chvíli počítá s 27 programy v celkovém objemu nejvýše 200 milionů korun,“* přibližuje Hana Hajnová.

*„Kraj i v době, kdy je pro všechny samosprávy nejasný vývoj na straně daňových příjmů a kdy všichni – tedy obce, města i kraj sestavují úsporné rozpočty, správně rozhodl zachovat systémovou dotační podporu ve Fondu Vysočiny ve výši 200 miliónů korun s primárním cílením na udržení investic v regionu,“* doplňuje Hana Hajnová.

Kraj Vysočina každoročně podporuje projekty řešící rozvojové potřeby regionu. Jde tedy především o systémovou pomoc obcím, mikroregionům, příspěvkovým a neziskovým organizacím, podnikatelům či místním akčním skupinám působícím na Vysočině. *„Pro obce je například tradičně určen Program obnovy venkova, jehož alokace se sice snížila na 70 milionů korun, ale bude to částečně vykompenzováno úpravou nastavení programu, kdy bude nově možné krajské peníze použít i na kofinancování projektů z jiných dotačních titulů, což doposud nešlo,“* říká statutární náměstkyně hejtmana pro regionální rozvoj Hana Hajnová.

Přestože došlo ke snížení počtu dotačních programů, jeden nový nebo lépe řečeno staronový program přibyl. Jedná se o titul Inovační vouchery 2021. Jeho návrat po tříleté pauze využijí podnikatelské subjekty pro nákup služeb souvisejících s inovacemi, digitalizací nebo podporou zavádění konceptu Průmysl 4.0.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
