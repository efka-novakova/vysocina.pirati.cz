---
date: 2021-03-17
category: blog
tags:
  - Kotlíkové dotace
layout: post
title: Kraj Vysočina požádá o více než 24 milionů na Kotlíkové dotace
author: Jiří Svoboda
authorId:  jiri.svoboda
image: posts/2021-03-18-kraj-vysocina-pozada-o.jpg
important: true
---

Jihlava, 18. března 2021 - **Kraj Vysočina žádá ministerstvo životního prostředí o dodatečné prostředky pro projekt Kotlíkové dotace v Kraji Vysočina III. Celkem se jedná o částku 24 030 386 Kč, za kterou by bylo možné podpořit přibližně 225 výměn zdrojů tepla ještě v letošním roce.**

Dotační program známý jako kotlíkové dotace vyhlašuje Ministerstvo životního prostředí v rámci Operačního programu Životní prostředí. Majitelé rodinných domů v něm mohou žádat o finanční příspěvek na výměnu starých, neekologických kotlů na pevná paliva. 

Cílem programu je do roku 2022 snížit emise znečišťujících látek do ovzduší z lokálních topenišť výměnou minimálně 85 tisíc starých kotlů v celé ČR. Kraj Vysočina v rámci dosavadních tří výzev přijal přes 10 tisíc žádostí, z nichž bylo prozatím schváleno 7 936 žádostí ve finančním objemu vyšším než 700 mil korun. 

*„Jakkoliv může v kontextu těchto statistik působit aktuální žádost o dodatečné prostředky ve výši 24 milionů korun jako pověstná kapka v moři, od našich administrátorů vím, že poptávka v Kraji Vysočina po kotlíkových dotacích je stále vysoká. Jsem proto ráda, že ještě v letošním roce dokážeme podpořit několik stovek dalších výměn kotlů a zároveň už aktivně komunikujeme s ministerstvem o podobě kotlíkových dotací v novém programovacím období. Věřím, že i v něm se dočkáme dalších výzev,“* doplnila Hana Hajnová, náměstkyně hejtmana pro oblast regionálního rozvoje.  

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
