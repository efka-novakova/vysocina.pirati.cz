---
date: 2019-04-24
category: blog
tags: Housing First Bydlení především Jihlava
layout: post
title: Housing First v Jihlavě
author: Eva Nováková
authorId: eva.novakova  
image: posts/2019-04-24-housing-first-jihlava.jpg
---
*Jihlava, 24. dubna* - edna z pirátských programových priorit v Jihlavě dostává konkrétní obrysy.  Členové a členky Zastupitelstva města Jihlavy schválili počtem 24 hlasů ze 37 záměr zapojit se do programu Housing First.

Jihlava se tak přidá k dalším dvěma desítkám měst, které se budou ucházet o financování z Operačního programu Zaměstnanost. V jeho rámci Ministerstvo práce a sociálních věcí vyhlásilo výzvu 108: “Podpora programu Housing First (Bydlení především)”, inspirovanou zkušenostmi z úspěšného brněnského pilotního projektu Rapid Re-Housing. 

Housing First je přístup k ukončování bytové nouze a bezdomovectví, který se od 90. let minulého století prosazuje zejména v USA a v Západní Evropě. Podstatou této inovativní metody, která v posledních letech získává příznivce i mezi odborníky v České republice, je poskytnout lidem bez domova nebo v bytové nouzi v první řadě bydlení. To může být za snížené nájemné, je ale poskytováno bez předchozí přípravy a není vázáno na splnění podmínek, jako je bezdlužnost, abstinence nebo trvalé bydliště či zaměstnání. 

V přístupu Housing First je jednotlivcům a domácnostem pomoc na základě individuálních potřeb poskytována až po zabydlení. Bydlení je tedy chápáno jako první předpoklad pro zvládnutí dalších problémů nebo nepříznivých situací. Kromě Brna pilotní projekty v ČR testují nebo otestovala i další města, mimo jiné Ostrava, Liberec, České Budějovice, Písek, Vrchlabí nebo některé pražské městské části.

*“Řešení sociálního a dostupného bydlení bylo jednou z našich programových priorit. Ověření metody Housing First vnímáme jako první krok ke koncepčnímu a dlouhodobému řešení, které musí zahrnovat novou výstavbu i kvalitní sociální práci. Pilotní projekt cílí na ty nejohroženější skupiny obyvatel, zejména rodiny s dětmi, které žijí na předražených ubytovnách, azylových domech nebo ve zdravotně a prostorově nevyhovujících bytech. Podstatou konceptu Housing First je to, že rodiny a jednotlivci potřebují v první řadě bydlet (a za bydlení platit), teprve potom je možné řešit případné další problémy, se kterými se potýkají. Společnosti se takový přístup vyplatí. Snižuje pravděpodobnost přenosu zátěže spojené se sociálním vyloučením na další generace a je investicí do rozvoje města.”* doplnila pirátská zastupitelka Eva Nováková. 

---

**Více najdete**

[Tiskové prohlášení koaličních stran k projektu Housing First](https://www.jihlava.cz/tiskove-prohlaseni-koalicnich-stran-k-projektu-housing-first/d-532238)


**Kontakty pro média:**

Hana Hajnová, 721 684 323, hana.hajnova@pirati.cz

---
