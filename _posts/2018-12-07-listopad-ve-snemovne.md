---
date: 2018-12-07
category: blog
tags: Jan Pošvář Sněmovna listopad 
layout: post
title: Listopad ve Sněmovně z pohledu Jana Pošváře
author: Jan Pošvář
authorId: jan.posvar    
image: posts/2018-12-07-listopad-ve-snemovne.jpg
---

Listopad začal na seminářem o domácím vaření piva, který pořádal Ondra Polanský s Radkem Holomčíkem. Seminář se uskutečnil, protože Radek s Ondrou chystají novelu o spotřební dani, která by měla takzvané „domovarnictví” usnadnit a ode mne mají plnou podporu. Více v [tiskové zprávě](https://www.pirati.cz/tiskove-zpravy/dostupnost-pudy-seminar-jana-posvare.html).  

Týden poté jsem pořádal Kulatý stůl o dostupnosti půdy, který byl neméně důležitý. Jednalo se zejména o nově připravované a námi odmítané informační povinnosti a předkupním právu. Debaty se zúčastnili zástupci organizací, které reprezentují všechny skupiny zemědělců – nechyběli Petr Klos, předseda Svazu vlastníků České republiky, nebo Martin Pýcha, předseda Zemědělského svazu České republiky. Více v [tiskové zprávě](https://www.pirati.cz/tiskove-zpravy/dostupnost-pudy-seminar-jana-posvare.html).

Pár dní poté jsem s delegací rozpočtového výboru vyrazil na setkání s partnerským výborem Spolkového sněmu v Berlíně. V rámci této zahraniční cesty jsem jednal s poslanci a se zástupci spolkových ministerstev (financí a práce a sociálních věcí), zemské finanční správy i s místní volenou reprezentací.

Celý listopad se jinak nesl ve znamení schvalování rozpočtu. Na jednání rozpočtového výboru měl dorazit kancléř Mynář, který měl obhájit rozpočet Pražského hradu, ale nedorazil stejně jako minulý rok. Potěšilo mě ale, že se do závěrečného čtení s podporou hospodářského výboru dostal návrh, který ruší pokuty pro vodáky za plavbu pod vlivem alkoholu. Naproti tomu na návrh ODS bylo opět přerušeno projednávání rozšíření zveřejňování informací v registru smluv na ČEZ. Celkem jde již o šesté přerušení. 

Na závěr měsíce jsme si střihli mimořádnou schůzi, kde se hlasovalo o nedůvěře vládě Andreje Babiše. Já stejně jako všichni Piráti jsem hlasoval pro vyslovení nedůvěry vládě. Komunisté vládu podpořili přímo a sociální demokracie svojí neúčastí nepřímo, tak jak bylo dopředu avizováno. Smysl schůze vidím hlavně v tom, že jsme demokraticky veřejně ukázali, že nedůvěřujeme vládě, protože neřeší klíčové otázky, které trápí naše občany, a zejména Andreji Babišovi, který ztratil veškerou důvěryhodnost, která mu zbývala.

---

**Související odkazy:**

[Podívejte se, jak pracují Vaši poslanci](https://www.pirati.cz/snemovna/)

---
