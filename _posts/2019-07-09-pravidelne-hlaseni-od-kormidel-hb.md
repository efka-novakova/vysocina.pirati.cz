---
date: 2019-07-09
category: blog
tags: Havlíčkův Brod zastupitelstvo
layout: post
title: Hlášení od zastupitelského kormidla v Havlíčkově Brodě
author: Jan Kerber
authorId: jan.kerber
image: posts/2019-07-09-pravidelne-hlaseni-od-kormidel-hb.jpg
---

*Havlíčkův Brod, 9. července 2019* - Kromě zastupitelstva sedím v Brodě také v dozorčí radě městského kina a divadla Ostrov, kde se toho v poslední době řešilo docela dost. Předně bylo pro zastupitelstvo určitě dobrou zprávou, že se asi poprvé po pěti letech podařilo uzavřít loňský rok v plusových číslech. Sice jenom o 34 tisíc, ale oproti ztrátám v minulých letech, se to hnedka lépe počítá. Navíc Ostrov letos čekají dvě docela zajímavé výzvy – tou první je převzetí organizace vánočních trhů, s jejichž stávající podobou byl spokojen málokdo, a tou druhou je „provoz“ klášterního kostela, který se letos na jaře uzavřel a hledal se pro něj nový provozovatel. Tím tedy bude nově Kino a divadlo Ostrov, které musí nejdříve zjistit, jak to tam vypadá, co všechno bude třeba a pak zkusí najít cesty, jak tuto památku opravit a znovu zpřístupnit veřejnosti.

Na posledním zastupitelstvu se také hodně diskutovala bytová otázka. Nedostatek bytů je totiž v Brodě třetím nejpalčivějším problémem hnedka po tranzitní dopravě a dopravě v klidu. Město byty nutně potřebuje – když se nějaký uvolní, tak je běžné, že se o něj okamžitě hlásí deset až patnáct zájemců. Není proto divu, že návrh soukromého developera na výstavbu tří bytových domů na Výšině získal mezi zastupiteli jednoznačnou podporu. Co se v této lokalitě bude ale ještě muset dořešit je parkování, které je zde tristní a navzdory tomu, že se už před rokem vytipovala vhodná místa pro parkoviště, nic se tam zatím neděje. 

Řešilo se a psalo o budoucnosti folklórního souboru Kalamajka. Již před posledním jednáním kulturního výboru jsem se spojil s vedoucím souboru a osobně se snažím o spolupráci (Jan Kerber je učitelem havlíčkobrodské ZUŠ – pozn. red.), aby se vyloučila možnost jeho zániku, protože si uvědomuji, jak cenná jeho existence je. Jsem domluvený s naším ředitelem, že každý týden tomu budeme věnovat jednu až dvě hodiny výuky. K tomu mě ještě napadá zmínit, že se letos bohužel nebude konat Festival dechových hudeb z důvodu nedostatku prostředků, ale budeme se snažit, aby tradice neskončila a příští rok festival opět proběhl.  

Další zajímavou informací určitě je, že než se posunou věci kolem plánovaného nového skateparku (který už má stavební povolení a během prázdnin se bude řešit jeho podoba a návrh do rozpočtu), tak byl na mou žádost a s mou pomocí opraven ještě ten starý, který je v majetku města. Plechové části dostaly zbrusu nové dřevěné podbití, svařili jsme a zabrousili potenciálně nebezpečné hrany a prostor celkově vyčistili, aby se dal ještě nějakou tu chvíli bezpečně používat. 

Na posledním zastupitelstvu jsme se také dozvěděli, že střecha našeho bazénu (a potažmo celý bazén) jsou v havarijním stavu, což bude znamenat investici v řádu několika desítek milionů. Bližší harmonogram a další informace budu teprve zjišťovat.

A osobně jsem se také zajímal o situaci v domově důchodců v areálu nemocnice, kde vznikla mateřská školka, která měla být otevřena od září letošního roku. Kraj, jakožto majitel budovy, ale nestihl včas zkolaudovat stavbu a následně ani vysoutěžit potřebné vybavení pro samotný provoz školky, která tak bude otevřena asi až příští školní rok. 

---

*Kontakt pro média*

Hana Hajnová, hana.hajnova@pirati.cz, 721 684 323

---
