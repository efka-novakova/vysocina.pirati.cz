---
date: 2018-11-02
category: blog
tags: Jihlava 
layout: post
title: Jihlava má primátorku a Piráti jsou u toho
author: Hana Hajnová
authorId: hana.hajnova    
image: posts/2018-11-02-zastupitele-zij.jpg
---

**Dnes byla v Jihlavě zvolena nová primátorka Karolína Koubová z uskupení Fórum Jihlava. Koalice, která její kandidaturu podporovala, se nerodila lehce, ale nakonec přece jen společnou řeč našla. Koaliční smlouvu ve středu 31. října 2018 podepsalo Fórum Jihlava, ODS, Žijeme Jihlavou! (Piráti, TOP 09, Zelení) a KDU-ČSL.** 

---

Na dnešním ustavujícím zasedání získala Karolína Koubová 20 z 37 možných hlasů a stala se tak historicky první ženou - primátorkou ve vedení města Jihlavy. Společně s ní povede město v dalším období devítičlenná Rada, kterou podpoří jeden uvolněný a jeden pověřený zastupitel. Za Žijeme Jihlavou! se členy rady stali jednička a dvojka kandidátky. Vít Zeman, lídr za TOP 09, bude mít na pozici náměstka primátorky v gesci útvar životního prostředí a územního plánování, dvojka za Zelené, Silvie Čermáková, se bude z pozice radní věnovat kultuře. Pirátka Eva Nováková a kandidát navržený Piráty, Vojtěch Prchal, zůstávají koaličními zastupiteli.

_"Když jsme s Piráty začali v lednu o kandidatuře do komunálních voleb uvažovat, nikoho z nás nenapadlo, že budeme o deset měsíců později vyjednávat o koalici. Jsme proto rádi, že máme tu čest stát u zvolení první jihlavské primátorky. Složení rady nám dává naději, že v Jihlavě dojde v mnoha oblastech k výrazným změnám, které budou v souladu s pirátským programem. Rádi k tomu přispějeme a na práci koaličních zastupitelů se těšíme,"_ dodává k účasti v koalici lídryně za Piráty, Eva Nováková.

_"Naším cílem je sbírat zkušenosti a přinášet do koalice témata jako jsou otevřená radnice, transparentní rozpočet, participace občanů nebo sociální bydlení. Jsme rádi, že díky partnerům z TOP 09 a Zelených pokryjeme i další oblasti nezbytné pro řízení krajského města. Jsme připraveni se aktivně podílet i na práci v komisích a pracovních skupinách. Do komise pro oblast školství například doporučíme naši expertku Martu Kozdas, která v současné době působí jako ředitelka ZŠ a MŠ,"_ doplňuje Vojtěch Prchal.

Další koalilční partner - ODS získal post náměsta pro Petra Laštovičku, který bude mít na starost odbor správy realit, dopravu a odbor rozvoje města. V radě pak zasedne ještě Jaroslav Vymazal a David Beke. Novinkou je i funkce pověřeného zastupitele, kterou od nynějška zastává Petr Ryška a bude se v jejím rámci věnovat sportovní agendě. Poslední stranou nové jihlavské rady je KDU-ČSL a její lídr Jaromír Kalina. Ten se bude jako náměstek primátorky starat o majetek města a IT.

--------------
**Kontakty pro média:**

Hana Hajnová: 721 684 323, hana.hajnova@pirati.cz

Eva Nováková: eva.novakova@pirati.cz

**Související odkazy:**

[Žijeme Jihlavou](http://www.zijemejihlavou.cz/cs/)

---
