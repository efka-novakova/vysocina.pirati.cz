---
date: 2020-09-23
category: blog
tags:
  - životní prostředí
  - hlubinné úložiště
layout: post
title: Vyjádření k debatě o hlubinném úložišti jaderného odpadu
author: Hana Hajnová
authorId:  hana.hajnova
image: posts/2020-09-23-vyjadreni-k-debate-o-ulozisti.jpg
important: true
---

*Telč, 23. září 2020* - Včera jsem se zúčastnila debaty lídrů pro krajské volby na Vysočině, kterou pořádala společnost Vltava Labe Media, vydavatel Deníku. Z debaty byl pořizovaný psaný [on-line přenos](https://trebicsky.denik.cz/online-reportaz/reportaz/on-line-debata-kandidatu-na-hejtmana-kraje-vysocina.html), který bohužel obsahuje řadu nepřesností a v otázce hlubinného úložiště zcela chybí stanovisko Pirátů k této problematice, které jsem tam přednesla.

Ano, začala jsem tím, že mi přijde, že se SÚRAO (Správa úložišť radioaktivních odpadů) chová hůř než podomní prodejce vysavačů, že jsem viděla několik jejich prezentací, ze kterých mě nepřesvědčili, že jsou odborníky na cokoliv a už vůbec ne na hlubinné úložiště (a že bych si od nich nekoupila ani propisku). Reagovala jsem tím na argumenty mých předřečníků, kteří se zaklínali tím, že otázka budování hlubinného úložiště je natolik odborné téma, že politikům nepřísluší o tom rozhodovat. S tím nesouhlasím. Řekla jsem, že politici jsou volení zástupci občanů a mají vyjadřovat jejich názor a pokud dokáží ze svých funkcích rozhodovat o otázkách, jako je dobudování pátého bloku Dukovan, nevidím důvod, proč by stejně nemohli rozhodnout o otázce hlubinného úložiště. Navíc některé kraje v ČR už podobná usnesení přijali (např. Jihočeský kraj). Přijde mi to jako oxymorón, že někteří říkají, jak vysoce odborné téma to je, a přitom tlumočí argumenty SÚRAO, že úložiště je zcela bezpečná varianta a jediný vědecky podložený způsob zpracování jaderného odpadu. Jak to ví, když na světě nemáme ani jeden funkční prototyp?   

V debatě také zaznívalo, že když se objeví jiný způsob nakládání s použitým jaderným palivem, tak ho samozřejmě použijeme. Zde jsem upozornila na skutečnost, že Česká republika v současné době ale nemá jinou koncepci nakládání s radioaktivním odpadem, než je jeho nevratné uložení pod zem. Proto Piráti s vybudováním trvalého hlubinného úložiště nesouhlasí a chtějí, aby stát investoval do výzkumu, jak tento druh odpadu dále využít. V debatě zaznělo, že čekáme, jestli se v mezidobí nějaký jiný způsob neobjeví, což mi přijde málo, a ptala jsem se, proč v tom nejsme jako stát (a třeba i kraj) více aktivní? Proč jen čekáme, až to vyřeší někdo za nás? Vždyť je to i zajímavá rozvojová příležitost. A tím nemyslím, že problém přepracování použitého jaderného paliva vyřešíme na Vysočině. Mám tím na mysli to, že pokud víme, že existují velké mezinárodní projekty, které se to snaží vyřešit, a my máme na svém územím jadernou elektrárnu, tak můžeme minimálně usilovat o zapojení se do těchto projektů. Být součástí vývoje nových technologií a nemuset se spoléhat jen na “odborná” stanoviska SÚRAO. 

Hana Hajnová

---
