---
date: 2020-12-16
category: blog
tags:
  - Třebíč
  - zastupitelstvo
layout: post
title: Komentář Romana Paška k prosincovému zastupitelstvu v Třebíči
author: Roman Pašek
authorId:  roman.pasek
image: posts/2020-12-16-komentar-trebic-zastupitelstvo.jpg
---

Třebíč, 16. prosince 2020 - Na posledním třebíčském zastupitelstvu roku 2020 proběhla změna obsazení třebíčského zastupitelstva a rady města. Na svoji funkci rezignovala členka sdružení Břehy, dosavadní neuvolněná radní, praktická lékařka Svatava Křížová, kterou nahradila botanička a členka Strany zelených Hana Houzarová.

Kromě běžných bodů zastupitelstva týkajících se například majetkových věcí nebo rozpočtových opatření se na jednání zastupitelstva objevil pro mě jeden problematický bod. Tím bodem byl finanční dar spolku Míša & Míša, který pomáhá handicapovaným lidem začlenit se do společnosti. Abych to uvedl na pravou míru, tak problematický nebyl samotný dar, ale protinávrh od uskupení Třebíč občanům!, který namísto původních 10 000 Kč požadoval pro spolek najednou 40 000 Kč. Při hlasování o protinávrhu jsem nehlasoval a pokusím se vysvětlit proč.

Pokud by spolek Míša & Míša požádal město o zmíněnou částku, hlasoval bych pro přidělení daru. Proč jsem tedy nehlasoval? Návrh nebyl od samotného spolku, ale od zastupitelů města, kteří nedokázali jeho navýšení odůvodnit, a nebylo tak patrné, zda vychází ze skutečných potřeb samotného spolku. Finanční dary bychom neměli svévolně nabízet či navyšovat bez předchozího řádného odůvodnění a projednání na zastupitelstvu. Takto jsme měli jen minimum informací a času si domýšlet všechny možné důsledky hlasování o ad hoc předloženém protinávrhu.  

Věřím, že za protinávrhem stál dobrý úmysl a mrzí mě, že se projednání tohoto bodu tolik vyhrotilo. Jako velmi nevhodná mi přišla zejména ta část diskuse, kdy byl spolek přirovnáván k podnikatelům, a byli jsme přesvědčováni o tom, že proto nemají právo na vyšší výši daru než ostatní podnikatelé podnikající v Třebíči. Nezisková organizace pomáhající handicapovaným opravdu není to stejné jako podnikatel v gastronomii nebo IT. Podporu si obzvláště v této době jistě zaslouží, jen bychom měli v obdobných případech postupovat maximálně jednotně i s ohledem na rovný přístup ke všem žadatelům, těm současným i budoucím.  

---

***KONTAKT PRO NOVINÁŘE*** 

Hana Hajnová, 721 684 323, <hana.hajnova@pirati.cz>
