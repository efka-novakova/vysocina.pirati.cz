---
date: 2019-12-06
category: blog
tags: Housing First Jihlava
layout: post
title: Housing First - Dobrovolníci v Jihlavě sečetli 235 domácností v bytové nouzi, 12 z nich získalo nové bydlení a šanci na nový začátek
author: Eva Nováková
authorId:  eva.novakova
image: posts/2019-12-10-registracni-tyden-housing-first-jihlava.jpg
---

*Jihlava, 10. prosince 2019* - ***Na přelomu listopadu a prosince vyrazily v Jihlavě do ulic, na ubytovny, do azylových domů a na další vytipovaná místa desítky sociálních pracovníků a dobrovolníků z řad veřejnosti. V rámci přípravné fáze projektu Bydlení především: Testování konceptu Housing First v Jihlavě sčítali jednotlivce i domácnosti v bytové nouzi. Registrační týden přinesl první komplexní data o tomto problému na území města - celkově bylo sečteno 263 domácností, u 235 byla následně potvrzena bytová nouze. Mezi sečtenými bylo téměř 80 rodin, ve kterých žije 258 nezletilých dětí, v bytové nouzi se nachází i 54 seniorů nad 60 let.*** 

Registračního týdne se účastnila také pirátská zastupitelka Eva Nováková: *„Po úvodním proškolení jsme se přesunuli do štábu, ze kterého jsme koordinovali dobrovolníky, vysílali je do terénu, poskytovali jim podporu a zadávali získaná data do systému, abychom měli okamžitý přehled o počtu sečtených domácností. Měla jsem radost z počtu sociálních pracovníků i dobrovolníků, kteří se do toho s námi zapojili. Celá akce posílila povědomí o bytové nouzi mezi občany Jihlavy i spolupráci mezi sociálními službami.“*

Tazatelé se v terénu ptali i na důvody, které u respondentů vedly ke ztrátě bydlení. U většiny z nich bytovou nouzi zapříčinily finanční problémy (54 %), mezi další významné faktory patřily duševní onemocnění (18 %), rozvod nebo rozchod (14 %) a ztráta zaměstnání (10 %). Část lidí přišla o bydlení kvůli diskriminaci nebo závislostem. Průměrně se sečtení jedinci i domácnosti nacházejí v bytové nouzi téměř 8 let, u 234 z nich trvá více než rok. 

Důležitým výstupem registračního týdne je i to, že se pracovníkům a dobrovolníkům podařilo oslovit 24 % domácností, které neměly předchozí zkušenost se spoluprací se sociálními službami. Většina lidí v bytové nouzi v Jihlavě žije na ubytovnách (28 %) nebo v technicky nevyhovujícím bydlení (21 %). Bez střechy, tedy na ulici, žije 12 % sečtených, dalších 10 % přespává u známých nebo příbuzných. V azylových domech pro jednotlivce i pro rodiny s dětmi se nacházelo 7,5 % sečtených.

Souhrnné údaje o finanční situaci domácností v bytové nouzi odpovídají datům z jiných měst i celostátní úrovně. 77 % sečtených je zatíženo exekucemi (v exekuci se nacházejí respondenti nebo někdo z členů jejich domácnosti), 8 % se rozhodlo své finanční problémy řešit pomocí nástroje insolvence. 

Na zasedání Komise pro neziskovou a sociální oblast bylo v úterý 3. prosince vylosováno 12 domácností (a 12 náhradníků), které v příštích dnech navštíví sociální pracovníci. Ti ještě jednou ověří, že se rodiny nacházejí v bytové nouzi a mají zájem být zařazeni do projektu. Pro jeho účely Jihlava vyčlenila 12 městských bytů, ve kterých vybrané domácnosti získají standardní nájemní smlouvu. 

*„První rodina bude zabydlena na začátku ledna, další by pak měly bydlet v průběhu února. Zabydlené domácnosti budou mít možnost využít podporu sociálních služeb a dalších odborníků z řad psychologů, adiktologů nebo zdravotních služeb podle potřeby tak, aby si zvládli bydlení udržet. Pokud budou dodržovat podmínky vyplývající z nájemní smlouvy a nebudou mít dluhy na nájemném, bude jim po roce smlouva prodloužena. Cílem projektu je umožnit rodinám a jednotlivcům v bytové nouzi získat standardní a stabilní bydlení za běžné nájemné,“* dodává Eva Nováková. 


---

**Kontakt pro média**

Hana Hajnová, 721 684 323, <hana.hajnova@pirati.cz>
