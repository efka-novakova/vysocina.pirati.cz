---
date: 2019-01-16
category: blog
tags: rozhovor Jan Kerber zastupitelstvo
layout: post
title: Rozhovor s Janem Kerberem, jediným Pirátem ve vodách havlíčkobrodského zastupitelstva
author: Hana Hajnová
authorId: hana.hajnova
image: posts/2019-01-16-rozhovor-jan-kerber.jpg
---

Česká pirátská strana postavila v Havlíčkově Brodě samostatnou kandidátku pro loňské komunální volby a podařilo se jí získat 6,69% hlasů, což nakonec znamenalo zisk jednoho křesla v pětadvaceti členném zastupitelstvu. A toto místo obsadil lídr kandidátky - Jan Kerber. Jak se mu v zastupitelstvu pracuje a co teď nejvíc řeší, nám prozradil v následujícím rozhovoru.

---

**Ahoj Honzo, po loňských volbách ses rozhodl neúčastnit se vznikající koalice na havlíčkobrodské radnici, ale spíše sbírat zkušenosti. Jaké ty zkušenosti zatím jsou?**

Ahoj, tak do koalice jsem se sice nezapojil, ale při hlasování o jejím vzniku jsem ji podpořil. Jak starosta, tak místostarostové deklarovali snahu o širokou spolupráci se všemi subjekty a musím říct, že zatím to tak opravdu funguje. Koalice se na svých návrzích vždy snaží domluvit, všechny materiály máme pravidelně k dispozici v elektronické podobě a ani na komunikaci si nemůžu stěžovat. Takže zatím dobrý.       

**Od voleb už utekly více než 3 měsíce. Co jste na zastupitelstvu nejvíc řešili?**

Tak v Brodě se řeší spousta věcí, ale nejvíc teď asi otázka hospicu. Na vedení města se obrátil Spolek pro lůžkový hospic pro Vysočinu s projektem “Hospic mezi stromy” se záměrem vybudovat ho v Havlíčkově Brodě. Chtěli by ho postavit hnedka vedle nemocnice, na pozemku, které vlastní město a již roku 2002 byl pro záměr hospice nebo podobného zařízení vymezen. Na pondělním semináři nám zástupci spolku představili celý projekt a rozptýlili mnohé obavy zastupitelů, takže to vypadá, že záměr na únorovém zasedání podpoříme. Pozemek by město převedlo jako dar, ale formou smlouvy o smlouvě budoucí s jasnými podmínkami, kdy by se pozemek na spolek převedl až ve chvíli, kdy bude hospic dokončen. 

**A ty sám jsi v tomto nějak aktivní?**

Ano, byl jsem se podívat se starostou, místostarostou a jednou radní v Chrudimi, kde je soukromý hospic. Chtěli jsme zjistit, jak to funguje, jaké jsou kapacity a náklady, abychom měli srovnání. Plánovaný hospic v Brodě by měl mít kapacitu 20 lůžek, investiční náklady kolem 65 milionů a roční provoz pak kolem 25 milionů. Podpora města tu tak sice je, ale budou si ještě muset vyjasnit financování. U výstavby hospiců se počítá se 3,2 miliony na lůžko, ale projekt zároveň počítá s tím, že cca 40% ročních provozních nákladů pokryjí z dotací a veřejných zdrojů od města, kraje i státu. Jasno by mělo být do června, ale rozhodující bude, jak se k tomu nakonec postaví kraj. Pokud by vše vyšlo, mohlo by se začít stavět v roce 2020 a ve 2022-23 by mohlo být hotovo.

**Oblast sociální politiky jste měli i ve svém programu pro komunální volby. Co konkrétně bys z něj v tomto volebním období rád prosadil?**

Určitě bychom chtěli zřídit bezplatnou občansko-právní poradnu, kterou jsme měli v programu, protože v Brodě zatím nic takového nefunguje a myslím, že by tuto službu ocenilo dost lidí - od seniorů, samoživitelek až po lidi v dluhové pasti. Dále jsem se pak začal zajímat o oblast sociálního bydlení, kdy se na posledním zastupitelstvu neschválil záměr prodeje čtyř malometrážních bytů. Tyto byty jsou v současnosti prázdné kvůli špatnému technickému stavu, ale náklady na rekonstrukci nejsou vysoké (řádově cca 150 - 200 tisíc korun za jeden byt) a proto si myslím, že lepší než prodej je rekonstrukce na sociální bydlení. Sociální byty už nějaké v Brodě jsou, fungují dobře a poptávka po nich je.  

**A co skatepark? Bude?**

O skateparku se v Brodě už mluví taky dlouho, sám jsem příznivcem toho, aby ve městě vznikl a proto jsem se na to také ptal, když jsme na zastupitelstvu projednávali návrh rozpočtu na letošní rok. Bylo mi řečeno, že s tím vedení města počítá, je hotová studie a teď je potřeba vyřídit stavební povolení a pak se to zařadí i do rozpočtu. Tak snad se brzy dočkáme.

**Díky moc za tvůj čas a přeju hodně energie do další práce.** 

--------------
**ODKAZY**

[Profil Jan Kerber](https://wiki.pirati.cz/lide/jan_kerber)

---
*Kontakty pro média:*

Hana Hajnová, hana.hajnova@pirati.cz, 721 684 323
