---
date: 2019-01-10
category: blog
tags: Jan Pošvář Sněmovna prosinec
layout: post
title: Prosinec ve Sněmovně z pohledu Jana Pošváře
author: Jan Pošvář
authorId: jan.posvar    
image: posts/2019-01-10-prosinec-snemovna.jpg
---

Stalo se již tradicí, že období Adventu je i v Poslanecké sněmovně obdobím čekání. Čekáním na schválení rozpočtu. Závěrečná fáze schvalování státního rozpočtu na rok 2019 proběhla ve středu (19.12) v podvečer. Během této fáze došlo také k dílčím hlasováním o návrzích na přesuny peněz uvnitř rozpočtu. Většina návrhů však byla zamítnuta. Schváleny byly zejména přesuny od vládních stran, tedy od ČSSD a KSČM. Neuspěli jsme s racionálním návrhem ušetřit v rozpočtu na příští rok skoro 11 miliard korun jejich přesunem z několika kapitol do vládní rezervy. Více v [tiskové zprávě](https://www.pirati.cz/tiskove-zpravy/pirati-nepodporili-statni-rozpocet.html).  

Nadále se snažíme, aby třetí a čtvrtá vlna EET nebyla zavedena. Zavedení třetí a čtvrté vlny EET, která postihne drobné podnikatele nic neřešení a je to pouze další zbytečná zátěž pro občany v naší zemi. Proto na plénu Mikuláš Ferjenčík dlouze vysvětloval, že Česká republika má mnohem zásadnější problémy, které by měla řešit. [Zde](https://youtu.be/pk34TgyB6xw?t=8334) si můžete pustit záznam Mikulášova vystoupení.

Vládní koalice schválila [daňový balíček](https://www.pirati.cz/tiskove-zpravy/hlasovani-o-danovem-balicku.html). Krom implementací evropských směrnic se v něm objevují srandy typu používání krycích dokladů při kontrolách EET. Proč se kontroloři bojí živnostníků, těžko říct.

Naopak se nám povedlo prosadit [kompromisní návrh](https://www.pirati.cz/tiskove-zpravy/pirati-zabranili-silnemu-omezeni-prava-na-informace.html) k novele zákona o svobodném přístupu k informacím (infozákon). Díky tomu budou mít lidé i nadále k dispozici informace o probíhajících trestních řízeních, což chtěla vládní novela zaříznout. Dále jsme zavedli dva nové obecné principy, které vyřeší většinu problémů, pro které je infozákon kritizován. 

V neposlední řadě, bych vás rád pozval na setkání s mojí maličkostí. Vysočina je rozlehlá a někteří z vás mě nemohou bezbolestně navštívit v jihlavské kanceláři. Proto čas od času vyrazím blíže k vám. V lednu se se mnou můžete setkat mimo jihlavskou kancelář například 14. ledna v Telči nebo následující den v Třebíči. Bližší informace naleznete na mém [facebookovém profilu](https://www.facebook.com/Jan-Pošvář-1752384171733069). 

---

**Související odkazy:**

[Profil Jana Pošváře](https://wiki.pirati.cz/lide/jan_posvar)

[Podívejte se, jak pracují Vaši poslanci](https://www.pirati.cz/snemovna/)

---
