---
date: 2020-06-04
category: blog
tags: SWAP Jihlava Pelhřimov
layout: post
title: SWAP je zpátky. Po korona-odmlce můžete přijít vyměnit své věci za jiné do Jihlavy nebo Pelhřimova
author: Hana Hajnová
authorId:  hana.hajnova
image: posts/2020-06-04-swap-je-zpet.jpg
---

Jihlava, 4. června 2020–V prosinci loňského roku úspěšně nastartovaný jihlavský swap se kvůli epidemii koronaviru na nějaký čas odmlčel. Ten poslední jsme stihli uspořádat těsně před vyhlášením nouzového stavu v březnu. Teď se swap opět vrací a rovnou ve dvou městech – v Jihlavě v pravidelném termínu druhou středu v měsíci, tedy ***ve středu 10. června od 14 hodin v Jihlavském pirátském centru*** (Matky Boží 9, Jihlava) a nově také ***v Pelhřimově, v pondělí 15. června od 16 hodin v Domě zahrádkářů*** (Na obci 1669, Pelhřimov).

Pokud jste dvouměsíční pauzu s karanténou využili k domácímu úklidu a vyřadili například oblečení, které je sice stále hezké ale už ho nevynosíte, knihy, hračky, domácí potřeby, které by mohly ještě posloužit, je pro ně swap to pravé místo. Swap je výměnný bazar věcí, kam přinesete to, co už nevyužijete a odnesete si to, co vám zrovna padne do oka. Výměna probíhá bez peněz a není to „kus za kus“, odnést si můžete i víc věcí, než jste donesli. Podmínkou je, aby všechny donesené věci byly čisté, bez vad a plně funkční. 

Zda je potřeba připravit se na nějaká omezení, odpověděla hlavní organizátorka jihlavského swapu Blanka Lednická: *„Abychom vyhověli zvýšeným hygienickým požadavkům, rozprostřeme tentokrát donesené věci v Jihlavském pirátském centru do více místností včetně chodby tak, aby bylo možné dodržovat rozestupy mezi jednotlivými návštěvníky. Zároveň bude k dispozici dezinfekce a prosíme všechny účastníky, pokud se nebudou zdravotně cítit úplně dobře, aby zvážili svou účast.“*

Hlavní organizátorkou pelhřimovského swapu je Tereza Mašková, členka místního pirátského sdružení, která se svými kolegy plánovala na úspěch jihlavského swapu navázat už březnu. *„Ano, je to tak, první swap jsme plánovali na 30. března letošního roku, ale kvůli vyhlášení nouzového stavu jsme ho museli zrušit. Doufám, že na druhý pokus už to vyjde a lidé si k nám najdou cestu,“* uvedla Mašková. Podle projeveného zájmu a počtu účastníků také vyhodnotí, v jakém intervalu se pelhřimovské swapy budou konat. Současný plán je pořádat výměnný bazar jednou za čtvrt roku. *„Zatím se musí návštěvníci připravit na omezení v podobě vstupu s rouškou a dezinfekce rukou, kterou samozřejmě na místě zajistíme,“* doplnila Mašková. 
 
---

**Odkazy**

[Facebooková událost Jihlava](https://www.facebook.com/events/979687649154633/)

[Facebooková událost Pelhřimov](https://www.facebook.com/events/1387453244776615/)

---

**Kontakt pro média**

Hana Hajnová, 721 684 323, <hana.hajnova@pirati.cz>
