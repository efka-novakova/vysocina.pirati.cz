---
date: 2019-11-22
category: blog
tags: Jihlava seminář hazard
layout: post
title: Má Jihlava prolomit nulovou toleranci hazardu kvůli lukrativní nabídce provozovatele kasina?
author: Redakce
authorId:  
image: posts/2019-11-22-jihlava-kasino.jpg
---

*Jihlava, 22. listopadu 2019* – ***Z iniciativy jihlavského radního z ODS Ing. arch. Davida Bekeho a pirátské zastupitelky Evy Novákové se ve středu 20. listopadu konal pracovní seminář pro jihlavské zastupitele, který mj. řešil otázku otevření luxusního kasina v objektu nového nákupního centra Aventin. S nabídkou perspektivního sponzora mládežnického i profesionálního sportu oslovil zastupitele hokejový klub Dukla Jihlava. Provozovatel kasina, firma Rebuy Stars, nabízí výměnou za exkluzivní smlouvu klubu 3 miliony korun ročně na podporu sportu, plus příspěvek ve výši 100 milionů korun na výstavbu Horácké multifunkční arény, rozložený do splátek na 10 let.***
 
Protože v Jihlavě platí od ledna 2015 nulová tolerance hazardu, znamenalo by případné přijetí nabídky otevření kasina pro město zcela zásadní precedens. Zastupitelé se proto chtěli s problematikou dopodrobna seznámit a uspořádali ve středu 20. listopadu hned dva diskusní panely. Na prvním z nich byl kromě zástupce kasina a Dukly přítomen i český hokejový trenér a kouč Marian Jelínek, který se zabývá mimo jiné závislostmi u sportovců. Druhého panelu se na pozvání pirátské zastupitelky Evy Novákové účastnili odborníci z oblasti adiktologie a prevence závislostí. 
 
Marian Jelínek v prvním bloku zdůrazňoval myšlenku, že prohibice hazardu nefunguje a vede k vytváření černých heren, nad kterými nemá město kontrolu. *“Musíme se naučit žít ve společnosti, ve které existují drogy a další škodlivé jevy, kultivovat byznys a umět pracovat se svobodou a vlastními limity. Jádrem debaty, kterou vedeme, je zvážení dvou negativ, tato diskuse nemá vítěze,”* uvedl Jelínek. Zástupce kasina poté odpovídal na dotazy zastupitelů, které se týkaly otevírací doby, podílu automatů v kasinu, rozsahu reklamy i opatření k eliminaci rizik s hazardem spojených. 

Odpolední blok se poté soustředil na odbornou debatu, která shrnula rizika a provázanost různých typů závislostí ve vztahu k hazardu. S úvodní prezentací vystoupil Zdeněk Rous z Národního monitorovacího střediska pro drogy a závislosti. Zastupitelům připomněl, že s hazardem je spojeno zvýšené riziko nárůstu kriminality, rozvoje dalších závislostí a duševních onemocnění. Janusz Konieczny po něm představil závěry svého investigativního průzkumu nelegálního hazardu, který je podle něj i díky účinným opatřením na ústupu. Vedoucí adiktologických služeb Anna Mištová shrnula situaci v Jihlavě a dopad nulové tolerance hazardu i jejího možného prolomení na klienty. Posledním hostem byl Pavel Staněk, vystudovaný adiktolog s dvacetiletou praxí na pozici krupiéra, který popisoval, jak se liší realita v kasinech od propagačních letáků jejich provozovatelů.

Jak se k lukrativní nabídce nakonec zastupitelé postaví? *„Je třeba přiznat, že nastolená nabídka je příliš lákavá na to, aby se dala jen tak lehce odmítnout pouhým odkazem na morální principy. Bude potřeba velmi důsledně zvážit všechna pro a proti, včetně nebezpečnosti vzniku závislostí na herních automatech a s tím souvisejících dalších patologií. To, díky své zkušenosti sociální pracovnice, považuji za vážný celospolečenský problém, který bychom rozhodně neměli podcenit. Proto jsem ráda, že se podařilo uspořádat pracovní seminář, který shrnul všechny relevantní informace k této závažné otázce a věřím, že ať se zastupitelé nakonec rozhodnou jakkoliv, bude to informovaná volba,“* dodala Eva Nováková. 

---

**Kontakt pro média**:

Hana Hajnová, 721 684 323, <hana.hajnova@pirati.cz>
