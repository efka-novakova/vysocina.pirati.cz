---
date: 2020-10-27
category: blog
tags:
  - krajská politika
layout: post
title: Piráti na Vysočině podepsali krajskou koaliční dohodu společně s ODS+STO, KDU-ČSL, Starosty pro Vysočinu a ČSSD. Piráti obsadí post první náměstkyně pro regionální rozvoj a radního pro školství
author: Redakce
authorId:  
image: posts/2020-10-27-krajska-koalicni-smlouva-podepsana.jpg
important: true
---

Jihlava, 27. října 2020 -  ODS+STO, Piráti, KDU-ČSL, Starostové pro Vysočinu a ČSSD podepsali v pondělí odpoledne Koaliční dohodu o spolupráci v Zastupitelstvu a Radě Kraje Vysočina ve volebním období 2020-2024. Dle této dohody obsadí Hana Hajnová post první náměstkyně pro regionální rozvoj a územní plánování a Jan Břížďala post uvolněného radního pro oblast školství a IT. Hejtmanem bude Vítězslav Schrek z ODS.

Za přísných hygienických opatření se uskutečnil včera odpoledne podpis krajské koaliční dohody na zahradě Modrého domu (sídla ODS) v Jihlavě. Zástupci všech pěti koaličních stran podepisovali dohodu postupně po jednom, za Piráty dohodu podepsala předsedkyně krajského sdružení Blanka Lednická a lídryně kandidátky Hana Hajnová. Koaliční dohoda upravuje mechanismy fungování koalice a obsazení Rady Kraje Vysočina, programové prohlášení připraví zástupci pětikoalice nejpozději do tří měsíců od zvolení samotné rady.

Rozdělení postů v nově vzniklé koalici je navrženo takto:

* Vítězslav Schrek (ODS+STO): hejtman, krizové řízení a bezpečnost, vnější vztahy, externí komunikace Kraje Vysočina, RHSD

* Hana Hajnová (Piráti): 1. náměstkyně hejtmana (statutární zástupce), regionální rozvoj, územní plán a stavební řád, Fond Vysočiny, nestátní neziskové organizace

* Vladimír Novotný (ČSSD): 2. náměstek hejtmana, zdravotnictví, analýzy a podpora řízení, veřejnosprávní kontrola u PO, přezkoumání hospodaření obcí

* Miroslav Houška (KDU-ČSL): náměstek hejtmana, ekonomika, doprava a silniční hospodářství

* Lukáš Vlček (STAN+SNK-ED): náměstek hejtmana, lesní a vodní hospodářství, zemědělství, životní prostředí

* Jan Břížďala (Piráti):  člen rady kraje, školství, mládež a sport, informatika a komunikační technologie

* Jan Tourek (KDU-ČSL): člen rady kraje, sociální věci

* Karel Janoušek (ODS+STO): člen rady kraje, majetek

* Roman Fabeš (STAN+SNK-ED): člen rady kraje, kultura, památková péče, cestovní ruch a mezinárodní vztahy


Koalice se dohodla uvolnit zastupitele Martina Hyského (ČSSD), který bude předsedat Výboru pro rozvoj strategických projektů, životní prostředí a MA 21 a bude plnit úkoly v oblastech dopravy, na úseku odpadového hospodářství a uplatňování principu udržitelného rozvoje. 

> Pirátská lídryně Hana Hajnová ke koaliční dohodě uvedla: *“Vnímám koaliční dohodu jako dobrý signál pro budoucí spolupráci, protože při jejím sestavování jsme si s koaličními partnery vyzkoušeli, že dokážeme spolupracovat a na zásadních věcech se shodnout. Zároveň jsem ráda, že jako Piráti dostaneme prostor realizovat naše programové priority v oblasti regionálního rozvoje, školství, IT a díky práci v komisích a výborech i v oblasti životního prostředí.”* 
> 
> *“Podpis koaliční dohody je pro nás důležitým krokem nejen ve spolupráci s dalšími politickými subjekty na Vysočině, ale především směrem k voličům, kteří nám dali svou důvěru. Společně s nimi věřím, že se pirátští zastupitelé budou moci co nejdříve pustit do práce a začít realizovat jednotlivé body našeho programu,”* doplnila Blanka Lednická, předsedkyně KS Vysočina.

Termín ustavujícího krajského zastupitelstva ještě nebyl stanoven, čeká se na rozhodnutí brněnského krajského soudu, na který se obrátila koalice Pro TOP Vysočinu se stížností na neplatnost voleb. 


---
**Kontakt pro média**

Hana Hajnová, <hana.hajnova@pirati.cz>, 721 684 323


**ODKAZY**

[Koaliční dohoda](https://a.pirati.cz/vysocina/pdf/2020-krajska-koalicni-dohoda.pdf)

