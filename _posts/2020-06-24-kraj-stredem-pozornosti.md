---
date: 2020-06-24
category: blog
tags: krajske-volby 
layout: post
title: Kraj středem pozornosti - Piráti na Vysočině představili volební program pro letošní krajské volby  
author: Redakce
authorId:  
image: posts/2020-06-24-kraj-stredem-pozornosti.jpg	
---

Jihlava, 24. června 2020 - Čelní kandidáti Pirátské strany na Vysočině dnes na tiskové konferenci představili své programové priority, se kterými se budou ucházet o přízeň voličů v podzimních krajských volbách. Ty se uskuteční 2. a 3. října a Pirátská strana na Vysočině do nich sestavila samostatnou pirátskou kandidátku.

Piráti se do volebního klání pouští s heslem ***“Kraj středem pozornosti”***. *“Do krajské politiky vstupujeme s tím, že chceme lidem na Vysočině ukázat, proč stojí za to v našem kraji žít a neodcházet někam jinam. Aby byla Vysočina plná života a lidé z ní neodcházeli, je potřeba začít věnovat pozornost příčinám regionálních problémů, nikoliv jejich následkům,”* uvedla Hana Hajnová, pirátská kandidátka na hejtmanku Vysočiny. 

> Pirátský program pro krajské volby stojí na pěti klíčových oblastech:
>
> * zdravé životní prostředí a udržitelné hospodaření
>
> * regionální rozvoj s důrazem na zajištění dostatku dobrých pracovních příležitostí
>
> * personálně i materiálně stabilizované zdravotnictví
>
> * finančně zajištěné sociální služby pro všechny potřebné
>
> * kvalitní a dostupné vzdělání


Jednotlivé oblasti následně blíže představili sami čelní kandidáti.


***Blanka Lednická, předsedkyně Krajského sdružení Pirátů na Vysočině*** a zároveň garantka kapitoly životního prostředí uvedla: *“Zaměříme se na obnovu malého vodního oběhu, na krajinné plánování podle moderních postupů, odstraňování drenáží, případně jejich využití pro udržení vody v krajině. Budeme se soustředit na to, aby naše děti mohly žít v kraji, kde bude kvalitní úrodná půda. Podpoříme zemědělce, kteří chtějí na svých nebo svěřených pozemcích hospodařit udržitelným způsobem, kteří zavádějí protierozní opatření nebo zvyšují podíl organické hmoty v půdě.”*


***Lídryně kandidátky Hana Hajnová*** prezentovala hlavní vize v oblasti regionálního rozvoje: *“Zaměříme se na zlepšení pracovní atraktivity kraje tak, aby se dařilo vytvářet více kvalifikovaných míst. Podpoříme větší rozmanitost průmyslových odvětví v kraji tak, aby se rozvojové aktivity nesoustředily jen na strojírenství a automobilový průmysl. Budeme hledat další prioritní obory, které můžeme na krajské úrovni rozvíjet (např. nové příležitosti v oboru energetiky, informačních technologií nebo kreativních průmyslů) a které kraji pomohou lépe zvládat případné budoucí krize. Vysočina se nesmí stát synonymem pro montovny a sklady.”*

***Jihlavská zastupitelka Eva Nováková***, která kandiduje z 6. místa, představila sociální oblast: *“Naším cílem je, aby každý občan Kraje Vysočina mohl uplatnit svůj potenciál, přispívat společnosti a důstojně trávit i chvíle, kdy podporu a pomoc potřebuje on sám. Důležitým tématem v sociální oblasti se stává dostupnost bydlení pro různé skupiny, ať už se jedná o seniory či mladé rodiny. Pomůžeme i malým obcím efektivně předcházet bytové nouzi jejich obyvatel. Finančně i metodicky je podpoříme v oblasti zavádění moderních postupů, jako je například Housing first (bydlení především) nebo komunitní bydlení.”*

Na 9. místě kandidátky je ***Miroslav Vácha***, garant kapitoly Zdravotnictví. *“Jde nám o to, aby zdravotní péče byla dostupná. K dostupnosti potřebujete také zaměstnance motivovat, tzn. udržet si je a rozvíjet. Nejde nám jen o tu finanční a ekonomickou podporu, která je velice důležitá. Myslíme komplexně a víme, že je potřeba vytvářet i zdravé pracovní prostředí a o zaměstnance pečovat. To v jakém stavu je zdravotnictví uvnitř se promítne kvalitou péče o pacienta. A to je to nejdůležitější, aby každý člověk měl právě kvalitní péči. Chceme udržovat a rozvíjet spolupráci zdravotnictví a sociálního sektoru, které jsou si v mnoha ohledech velice blízké a je potřeba je podporovat. Například podporou domácí péče a hospicové péče zvýšíme kvalitu ošetření lidem bez zbytečného ježdění do zdravotnických zařízení.”*

Představení programových priorit zakončil ***Jan Břížďala***, dvojka pirátské kandidátky, který má na starosti oblast školství. *“Klíčovým heslem našeho návrhu řešení oblasti školství je vzdělání dostupné pro všechny. V souvislosti s koronavirovou krizí se potvrdila vysoká míra závislosti výsledků a přístupu ke vzdělávání na sociálně-ekonomickém statutu žáků. Nechceme, aby tady existovala jakákoliv bariéra přístupu ke vzdělávání. Z tohoto důvodu potřebujeme řešit, jak posílení materiálního a personálního zabezpečení škol, tak i poskytování metodické podpory školám. Dále vidíme rozvojovou příležitost v posilování spolupráce škol a firem z regionu, případně i vysokých škol a vědecko-výzkumných institucí.”*

Celý program pro krajské volby a seznam všech kandidátů naleznete na našich webových stránkách [https://vysocina.pirati.cz](https://vysocina.pirati.cz).  

---

**Kontakt pro média**

Jiří Svoboda, <jiri.svoboda.hb@pirati.cz>, 724 235 840
