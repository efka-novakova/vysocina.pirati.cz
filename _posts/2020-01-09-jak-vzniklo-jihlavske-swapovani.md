---
date: 2020-01-10
category: blog
tags: SWAP Jihlava
layout: post
title: Jak vzniklo jihlavské swapování
author: Blanka Lednická
authorId:  blanka.lednicka
image: posts/2020-01-09-jak-vzniklo-jihlavske-swapovani.jpg
---

*10. ledna 2020, Jihlava* – ***Jistě to znáte – doma se vám hromadí různé věci, které už nevyužijete, ovšem je vám líto je vyhodit, protože by ještě mohly posloužit. K prodeji to ale není, věnovat není komu. Byla jsem na tom podobně. Naše čtyři děti rychle vyrůstají z oblečení – něco dědí mladší po starších, museli bychom mít ale trojčata, aby unosila všechno to, co po starších zdědí. Já sama jsem za poslední roky taky z některého svého oblečení vyrostla, hromadí se mi tu navíc knížky, které chci poslat dál.***

Četla jsem o swapech, tedy výměnách oblečení, hraček a dalších věcí, pořádaných v Praze nebo v Brně. Bydlím ale na vesnici a tam se taková aktivita moc nenosí. Dědí se zpravidla v rámci široké rodiny, věcí často slouží do roztrhání. 

Máme ale Jihlavské pirátské centrum (JiPiCe) – tak co udělat swap tam? Jihlava je už dost velká, aby se zúčastnilo dost lidí, kteří nejen věci přinesou, ale také si něco odnesou. Prostor na malý swap máme... Nadhodila jsem to kolegům - Pirátům, slovo dalo slovo a datum prvního swapu bylo na světě: středa 11. prosince 2019 od 14:00. 

Pak nás čekaly přípravy – umístit plakáty, spojit se s Alicí z facebookové skupiny SWAP Jihlava, udělat FB událost, tu propagovat v různých jihlavských skupinách, postavit se před Citypark a rozdávat letáky, připravit prostory JiPiCe, dovézt tam věci z domova, aby bylo něco do začátku.

A pak čekat, jestli někdo dorazí. Podle FB události zájem poměrně byl, ale znáte to – skutečnost, že člověk zaškrtne, že se zúčastní, zdaleka neznamená, že opravdu přijde...

Byli jsme velmi mile překvapení – na první swap přišlo kolem dvaceti lidí, z nichž se část zdržela víc jak hodinu. Můžeme totiž v JiPiCe nabídnout nejen prostor, ale také zázemí dětského koutku a kuchyňky. Děti si hrály, maminky si s námi povídaly u kávy a ještě si vybraly věci, které se jejich ratolestem hodí. 

Po swapu jsme zbylé věci roztřídili, část jsme věnovali na charitu, část jsme ponechali na další swap. Akci jsme totiž od začátku plánovali jako opakovanou, termín jsme stanovili na druhou středu v měsíci. A tak nás 8. ledna 2020 čekal druhý, povánoční swap. Kde jinde se zbavit nevhodných vánočních dárků, špatných velikostí a dalších věcí, které po vánoční nadílce člověku zbydou? 

Opět přípravy, vybalení věcí, které zbyly z minula, přidání věcí, které jsme vytřídili doma – a pak nervózní čekání, kolik lidí dorazí tentokrát. Zhruba ve 13:57 jsem pronesla něco ve smyslu, že se bojím, že nikdo nedorazí. 

Ve 14:02 dorazil první návštěvník. A pak jsme se až do konce akce v podstatě nezastavili. Přebrat věci, roztřídit je, roznosit po stolech, pověsit na ramínka, popovídat si, poděkovat, předat info o dalším swapu... A tak pořád dokola. 

Nakonec na druhý swap přišlo víc než šedesát lidí! 

Děkujeme všem, kteří na swap dorazili, věci přinesli nebo si odnesli nějaký ten úlovek. Díky za tu velkou radost, kterou jsme mohli sdílet s těmi, kteří našli ten správný kousek do svého šatníku. Díky za to, že se k nám vracíte.

Součástí swapu je také sbírka na některou z dobročinných organizací. Poprvé jsme vybrali 525,- Kč pro organizaci [Psí štěstí](http://psi-stesti.cz), podruhé 1246,- Kč pro [Domácí hospic Vysočina](https://www.hospicvysocina.cz). Díky za všechny příspěvky. 

Děkujeme také za oblečení, které na swapu zůstalo k věnování na charitu. Po prvním swapu jsme zbylé zimní oblečení poskytli organizaci Food not bombs. Oblečení, které jsme vytřídili tentokrát, poputuje daleko – poveze se až do Řecka, do uprchlických táborů na tamních ostrovech, kde je situace jedním slovem příšerná. 

A už víme, že na **příští swap, který se koná 12. února 2020 od 14:00,** potřebujeme vyřešit lepší vystavení knížek a hraček. A že se nám hodí další stojany na pověšení oblečení. A také ramínka.  Kdybyste nám mohli stojan nebo ramínka věnovat, budeme vám vděční. Kontakt pro domluvu ohledně předání: <blanka.lednicka@pirati.cz>, případně na [FB Pirátská strana – Vysočina](https://www.facebook.com/pirati.vysocina) nebo [Blanka Lednická](https://www.facebook.com/blanka.c.lednicka). 

---

**Odkazy**

[Fotogalerie](https://www.facebook.com/pg/pirati.vysocina/photos/?tab=album&album_id=3084519484894731)

---

**Kontakt pro média**

Hana Hajnová, 721 684 323, <hana.hajnova@pirati.cz>
