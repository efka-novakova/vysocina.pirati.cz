---
date: 2019-04-03
category: blog
tags: Ukliďme svět ukliďme Česko
layout: post
title: Jak Piráti na Vysočině uklízeli svět
author: Hana Hajnová
authorId: hana.hajnova  
image: posts/2019-04-12-jak-pirati-uklizeli-svet.jpg
---
*Telč, 12. dubna* - V sobotu 6. dubna se Piráti na Vysočině již potřetí zapojili do akce Ukliďme svět, ukliďme Česko. Jedná se o dobrovolnickou úklidovou akci, která probíhá napříč republikou. Zaměřuje se na úklid vybraných lokalit, malých i větších nelegálních skládek a všudypřítomného nepořádku, aby se nám tu žilo o trochu lépe.

Piráti na Vysočině zmobilizovali na 70 dobrovolníků, z čehož byly dvě desítky dětí, a sesbírali několik stovek kilogramů odpadků. Uklízelo se na celkem pěti místech - v Jihlavě, Telči, Třebíči, Havlíčkově Brodě a Lhotici.

*“V Jihlavě se nám podařilo uklidit okolí Vysoké školy Polytechnické, poblíž autobusového nádraží. Uklízení předcházelo vyjednávání se školou a stavební firmou, neboť jsme se pustili i do uklízení vnitřní strany pozemku školy. Celkově se podařilo vyřídit 92 kilo z celkového počtu 95 kilogramů sesbíraného odpadu. Je v tom zahrnuto i 5 pneumatik, které jsme našli a o které se slíbila postarat škola”*, uvedl předseda místního sdružení Pirátů Jihlavsko Tomáš Bouda.   

[V Telči](https://www.spolecneprotelc.cz/l/uz-potreti-jsme-v-telci-uklizeli-cesko/) stejně jako loni a předloni vyrazili členové sdružení Společně pro Telč - Piráti a zelení s dobrovolníky po ulici Slavíčkova, viaduktem podél silnice na Zvolenovice. Pročesali les a silnici kolem Židovského hřbitova a úklid zakončili na rozcestí pod rozhlednou. Odtud se vydali schovat před aprílovým počasím pod telčskou rozhlednu, kde si rozdělali oheň a odměnili se opečenými buřty. Celkem se jim podařilo nasbírat přibližně 2 pytle kovů, 4 pytle plastu, 3 pytle skla, 2 pneumatiky a 8 pytlů směsného odpadu.

V Třebíči organizoval “pirátský” úklid Roman Pašek: *“Počasí nám letos vůbec nepřálo, ale i tak jsme se nakonec sešli alespoň ve třech a zahřáli jsme se úklidem v parku před borovinským kulturním domem na Dělnickém náměstí a u zastávky městské autobusové dopravy U kapličky. Celkem se nám podařilo naplnit 6 pytlů odpadků.”*

V Havlíčkově Brodě se uklízelo přímo parádně. V městském parku Budoucnost se sešlo na 25 lidí včetně dětí a jelikož park už stihli zřejmě uklidit školáci, vyrazili Piráti s dobrovolníky dál směrem koupaliště, Cihlář a Vlkovsko, kde na ně na závěr “čekala” jedna menší skládka. Celkem nasbírali 8 pytlů plastu, 1,5 pytle skla a 25 pytlů směsného komunálního odpadu. Mezi letošními nejzajímavějšími úlovky byla ale i sedačka od auta, čelní sklo, radio nebo záchodová mísa. 

Děkujeme všem, kteří se s námi na akci podílíte. Je to sice nepatrný kousíček planety, ale je náš. 

---
**ODKAZY**

[Fotogalerie](https://www.facebook.com/pg/pirati.vysocina/photos/?tab=album&album_id=2524313847581967)

Stránky projektu [Ukliďme svět, ukliďme Česko](https://www.uklidmecesko.cz)

---

**Úvodní fotografie**

Autor: Mario Pospíšil
