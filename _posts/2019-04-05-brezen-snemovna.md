---
date: 2019-04-05
category: blog
tags: Jan Pošvář Sněmovna březen
layout: post
title: Březen ve Sněmovně z pohledu Jana Pošváře
author: Jan Pošvář
authorId: jan.posvar    
image: posts/2019-04-05-brezen-snemovna.jpg
---

Březen byl bohatý na události. Tou nejpozitivnější bylo schválení [novely zákona o registru smluv](https://www.pirati.cz/tiskove-zpravy/zasadni-zmena-schvalena-novela-zakona-o-registru-smluv.html) ve třetím čtení, kterou se ruší výjimky z registru smluv! Díky tomu bude mít ČEZ a další společnosti s většinovým podílem státu povinnost zveřejňovat klíčové dokumenty stejně jako všechny ostatní organizace ovládané státem. 

Všichni Piráti v Evropě čekali na hlasování Evropského parlamentu o reformě ochrany autorských práv na internetu, která ovšem ohrožuje svobodu internetu. Oslovovali jsme europoslance a vysvětlovali jim nebezpečí některých částí, především článku 13. V druhé polovině března pak proběhly protesty po celé Evropě. Jeden z nich se konal i v [Jihlavě](https://vysocina.pirati.cz/aktuality/zahran-internet.html), kde jsme společně s Michalem Šalamounem vystoupili s projevy na podporu vyjmutí článku 13 či jeho změnu. Bohužel europoslanci nevyslyšeli naše hlasy a reformu schválili. Naštěstí jedna prohraná bitva ještě nic neznamená, věřím, že po volbách do Evropského parlamentu dojde k revizi směrnice a také budeme hlídat její implementaci na národní úrovni.

Řádila i vládní koalice. Schválila, že je v pořádku, když ministryně lže v odpovědích na písemné interpelace. Aby toho nebylo málo, schválila si koalice navíc porušení jednacího řádu. Večer schválené usnesení, které zavázalo vládu ke zvýšení platů učitelů o 130 % průměrné mzdy do roku 2020, jim nebylo po chuti. Ráno proto protlačili opakované hlasování, navzdory dohodám a zákonům, kterým usnesení zrušili. Také pokračovala kauza okolo mýtného, nicméně stále jsme se nic nového nedozvěděli. Všichni mlží, co můžou. Uvidíme, jak dlouho jim to vydrží a jak se kauza vyvine. 

Nahromadily se i novely zemědělských zákonů. Hned dva zákony se týkají novelizace lesního zákona reagující na kůrovcovou kalamitu. Bohužel nejsou úplně podle našich představ a budeme mít ještě hodně práce s tím, abychom s tím něco udělali. Novela zákona o krmivech zase přidělala vrásky malým zemědělcům, kterým hrozí další nárůst byrokracie a kontrol. Posledním byl zákon o státním pozemkovém úřadu, kterým se řeší některé problémy z praxe a který jako jeden z mála zákonů můžeme s klidným svědomím zcela podpořit. Přesto ale i tam chystáme navrhnout změny, které by měli vést k větší podpoře revitalizace a obnovy krajiny od státu.

Nakonec ještě něco k podaným interpelacím. Měl jsem sice smůlu a nedošlo na mě při ústních interpelacích, ale přesto jsem na ní odpověď dostal. Chtěl jsem se ptát na bezbariérové finanční úřady, proč nejsou všude. Paní ministryně mi dala připravené podklady, ze kterých jsme se dočetli, že je všechno fajn, protože ⅔ finančních úřadů jsou bezbariérové a při každé další rekonstrukci se rovnou zadává, aby se bezbariérovost zajistila. Nicméně prý na to nejsou peníze… bodejď by nebyly, když utráceli jak šílení.

Na ministra zemědělství mířila má písemná interpelace, kde se ptám na služebních cesty hlavně samotného ministra a náměstků. Jsem zvědav, co se dozvím a jak to bude v souladu s tím, co říká premiér, že se s penězi daňový poplatníků neplýtvá.

---

**Související odkazy:**

[Profil Jana Pošváře](https://wiki.pirati.cz/lide/jan_posvar)

[Piráti pracují!](https://piratipracuji.cz/)

---
