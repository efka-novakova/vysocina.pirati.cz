---
date: 2019-11-26
category: blog
tags: víceletá-gymnázia strategie vzdělávání 
layout: post
title: Komentář - Piráti nepodpoří rušení víceletých gymnázií
author: Jan Břížďala
authorId:  jan.brizdala
image: posts/2019-11-26-viceleta-gymnazia.jpg
---

*Třebíč, 26. listopadu 2019* – ***Ministerstvo školství, mládeže a tělovýchovy ČR připravilo ve spolupráci s expertní skupinou strategický dokument Hlavní směry vzdělávací politiky ČR 2030+. Tato tzv. Strategie 2030+ se zabývá mimo jiné budoucností víceletých gymnázií. Podle doporučení strategie ministerstva se má v období 2020-2030 zajistit, aby na víceletá gymnázia odcházelo nejvýše 5 - 10% žáků základních škol a tím se nachystala půda pro jejich další výrazné omezení či celkové zrušení po roce 2030. Piráti s tímto záměrem nesouhlasí, protože významně omezuje možnost svobodné volby ve vzdělávání.***

Nejčastějšími argumenty pro regulaci víceletých gymnázií jsou tvrzení, že za přihláškou žáků ke studiu stojí především touha rodičů, výsledky žáků nejsou výrazně lepší než u jejich vrstevníků na 2. stupni základních škol a že na víceletých gymnáziích není žádná přidaná pedagogická hodnota. Na prvním místě je nutné podotknout, že v rozvoji nadání žáků výrazně pomáhá právě jejich selekce, kdy nadanější studenti mají dneska možnost studovat v prostředí s vyšším zájmem o vzdělávání a vyššími ambicemi jednotlivých žáků. Osobně vidím rozhodně přidanou pedagogickou hodnotu v samotných učitelích, protože daleko častěji pracují s žáky v nižším i vyšším stupni vzdělávání.

Samotný proces regulace víceletých gymnázií může být v budoucnu dosti problematický. V současné praxi totiž žádost o změnu kapacity oboru vzdělávání musí předložit ředitel dané školy. V případě středních škol zřizovaných krajem lze očekávat, že by tak ředitel školy činil na pokyn svého zřizovatele. Jak by se tohoto kroku ale mělo docílit v případě soukromých škol, to Strategie 2030+ neřeší. Rizikem s tím spojeným je také skutečnost, že nemalá část soukromých škol vznikla skutečně za účelem podnikatelské činnosti, která by tak měla být nově legislativně regulována.

A jaká je aktuální situace v Kraji Vysočina? Na Vysočině se ve školním roce 2018-2019 vzdělávalo ve 2. stupni základních škol 18 076 žáků, přičemž nižší ročníky víceletých gymnázií navštěvovalo 1 874 žáků (9,4 % žáků). Víceleté gymnázium je možno v kraji studovat na těchto školách:

* Gymnázium Bystřice nad Pernštejnem
* Gymnázium Havlíčkův Brod
* Gymnázium dr. A. Hrdličky, Humpolec
* Gymnázium Chotěboř
* Gymnázium Jihlava
* Soukromé gymnázium AD FONTES, o.p.s.
* Gymnázium, Střední odborná škola a Vyšší odborná škola Ledeč nad Sázavou
* Gymnázium a Střední odborná škola, Moravské Budějovice
* Gymnázium Vincence Makovského se sportovními třídami Nové Město na Moravě
* Gymnázium Pacov
* Gymnázium a Obchodní akademie Pelhřimov
* Gymnázium Otokara březiny a Střední odborná škola Telč
* Gymnázium Třebíč
* Katolické gymnázium Třebíč
* Gymnázium Velké Meziříčí
* Biskupské gymnázium Žďár nad Sázavou)
* Gymnázium Žďár nad Sázavou

Piráti se proto i na Vysočině chtějí soustředit spíše na zachování škol namísto jejich slučování nebo rušení a na hledání nových příležitostí pro jejich rozvoj. 

---

**Kontakt pro média**

Hana Hajnová, 721 684 323, <hana.hajnova@pirati.cz>
