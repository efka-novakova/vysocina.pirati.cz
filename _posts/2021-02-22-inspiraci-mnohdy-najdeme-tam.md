---
date: 2021-02-22
category: blog
tags:
  - Ženy Vysočiny
layout: post
title: Inspiraci mnohdy najdeme tam, kde bychom ji nečekali 
author: Hana Hajnová
authorId: hana.hajnova
image: posts/2021-02-22-inspiraci-mnohdy-najdeme-tam.png
important: true
---

Telč, 22. února 2021 - **Znáte knihu Příběhy pro malé rebelky na dobrou noc? I v této době jsou pro mě knihy jednou z oblíbených kratochvílí, díky kterým můžu poznat životní osudy druhých nebo cestovat po celém světě aniž bych opustila svůj domov. A knihu pro malé rebelky jsem objevila díky své dceři, které jsem ji koupila pro naše společné čtení. Jejím podtitulem je *„sněte, ještě než půjdete spát!“* a představuje životy inspirativních žen napříč dějinami i celým světem. A ukázalo se, že to není kniha jen pro děti. Nakonec jsem jí možná četla vícekrát sama pro sebe než pro dceru :-)**

A když se k tomu zhruba před rokem připojila zpočátku jednoduše vypadající otázka mých kolegů, kolik máme v Telči ulic pojmenovaných po nějaké významné ženě, vlak mých myšlenek se v hlavě rozběhl za novým cílem. Takových ulic nejenom v Telči, ale i jiných městech totiž moc není. 

Vznikla tak myšlenka vytvořit kolekci medailonků významných žen z Vysočiny, která by mohla být inspirací pro politiky a političky na různých úrovních veřejné správy nejen v okamžicích, kdy rozhodují o pojmenovávání veřejného prostoru. Projekt nese název *„Ženy Vysočiny“* a v současné chvíli obsahuje 12 životních příběhů více či méně známých žen, jejichž osud byl nějakým způsobem spjat právě s Vysočinou. 

A těchto prvních 12 příběhů teď čeká na svou formu – webovou prezentaci a tištěnou podobu, kterou bych vám ráda představila v průběhu letošního roku, jak to situace aspoň trochu dovolí. Třeba se tak i touto formou podaří předat trochu místní inspirace k tomu, abychom se se ženami jako byla Anna Pammrová, Suzanne Renaud nebo Míla Doleželová potkávali i dnes.  

A pokud byste rádi projekt podpořili a získali tak třeba originální plakát nebo kalendář, můžete se podívat na stránky [dary.pirati.cz > https://dary.pirati.cz/projekty-kampane/zeny-vysociny/](https://dary.pirati.cz/projekty-kampane/zeny-vysociny/)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
