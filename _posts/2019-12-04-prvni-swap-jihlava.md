---
date: 2019-12-04
category: blog
tags: SWAP Jihlava 
layout: post
title: Ulevte skříni a podpořte dobrou věc. V Jihlavě se bude konat první SWAP
author: Kristina Němcová
authorId:  
image: posts/2019-12-04-prvni-swap-jihlava.jpg
---

*Jihlava, 4. prosince 2019* – ***Pro někoho odpad, pro druhého poklad. V duchu této myšlenky se konají tzv. swapy. Princip je prostý – něco, co se vám už nehodí, darujete a za odměnu si můžete odnést cokoliv, co se naopak hodí vám. Takový bude i první jihlavský SWAP ve středu 11. prosince, který pořádá Pirátská strana Vysočina společně se skupinou SWAP Jihlava.***

Jistě i vy máte doma spoustu oblečení, které nenosíte, protože vám už nesedí nebo jeho koupě byla zkrátka unáhlená. Přesně z tohoto důvodu vznikla facebooková skupina SWAP Jihlava, jejíž členové čas od času pročistí své skříně a police a nalezené artefakty nabídnou výměnou za domácí produkt nebo třeba jen za úsměv. 

Právě ve spolupráci s členy této skupiny pořádají Piráti první jihlavský swap, který se bude konat **11. prosince od 14 hodin v Jihlavském pirátském centru** (Matky Boží 9). Vstup je zdarma, na místě však bude možné dát dobrovolný příspěvek na organizaci Psí štěstí, která se stará o opuštěné a týrané psy. A jak to bude fungovat? *„Přinesete oblečení a další věci (do domácnosti, boty, hračky či knihy), které už nenosíte nebo nepotřebujete, a vyměníte je za jiné, které vám na swapu padnou do oka. Vše bez peněz, věci, které přinesete i odnesete, jsou zdarma,“* upřesňuje hlavní organizátorka Blanka Lednická. 

**Ponožky vezměte s sebou**

Na swapu lze vyměnit téměř vše s výjimkou nábytku, léků, jídla a rozbitých nefunkčních věcí. K dispozici bude i speciální sběrná krabice na ponožky, kterou jste v rámci Ponožkové výzvy mohli vidět na nejrůznějších místech v Jihlavě. Vybrané ponožky poputují k lidem bez domova. Stejně jako oblečení, které během akce nenajde svého majitele, bude darováno potřebným. 

Nemáte-li na středu 11. prosince ještě plány, rozhodně zavítejte. Ulevíte skříni, podpoříte dobrou věc a ještě navíc můžete objevit třeba vánoční dárky bez zbytečného utrácení.

---

**Kontakt pro média**

Hana Hajnová, 721 684 323, <hana.hajnova@pirati.cz>
